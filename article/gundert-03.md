# ഇന്ത്യയിലേക്ക്

യൂറോപ്യൻ രാജ്യങ്ങളിൽ പലതും അപ്പോഴേക്കും ഇന്ത്യയുമായി വാണിജ്യ-രാഷ്ട്രീയബന്ധം പുലർത്താനാരംഭിക്കുകയും ഇന്ത്യയിൽ കോളനികൾ സ്ഥാപിക്കുകയും ചെയ്തു. ഇതുമുഖാന്തരം അക്കാലയളവിൽ യൂറോപ്പിലെ തത്വചിന്തകർക്ക് ഭാരതത്തിലെ തത്വചിന്താധാരയെക്കുറിച്ച് അറിവു ലഭിക്കുകയും പലരും അതിൽ ആകൃഷ്ടരാകുകയും ചെയ്തു. ബാല്യം മുതൽതന്നെ ഹെർമന് തത്വചിന്തയിൽ താത്പര്യമുണ്ടായിരുന്നുവെന്ന കാര്യം നമുക്കറിവുള്ളതാണല്ലോ.

ഇന്ത്യയിലേയ്ക്ക് പോകുവാനുള്ള താത്പര്യം ഹെർമൻ ആദ്യം പ്രകടിപ്പിച്ചത് ആത്‌മഹത്യാപ്രവണത കാട്ടിയ തൻ്റെ ഒരു സുഹൃത്തിൻ്റെ മനംമാറ്റത്തിനു വേണ്ടി ദൈവത്തോട് പ്രാർത്ഥിച്ചപ്പോഴാണ്. തൻ്റെ സുഹൃത്തിന് ദൈവം വിടുതൽകൊടുത്താൽ ഇന്ത്യയിലേയ്ക്ക് പ്രേക്ഷിതവേലയ്ക്കായി പോകാം എന്ന് ഹെർമൻ ദൈവസന്നിധിയിൽ സമർപ്പിച്ചു. പിന്നീട് ഹെർമനിൽ യഥാർഥമാനസാന്തരം വന്നതിനുശേഷം തൻ്റെ തീരുമാനം പ്രാവർത്തികമാക്കുവാനുള്ള അവസരം ദൈവം ഹെർമനു നൽകി.

1835ൽ ഹെർമൻ്റെ പ്രിയ അദ്ധ്യാപകനായിരുന്ന സ്ട്രോസ് “യേശുവിൻ്റെ ജീവിതം: ഒരു വിമർശനാത്‌മക പഠനം” എന്നൊരു പുസ്തകം പ്രസിദ്ധീകരിച്ചു. ഹേഗലിൻ്റെ തത്വചിന്തകളിൽനിന്നും ഉരുത്തിരിഞ്ഞുവന്നതും വേദപുസ്തകത്തിലെ (പ്രത്യേകിച്ചും പുതിയനിയമത്തിലെ) അത്ഭുതങ്ങളെ നിരാകരിച്ചുകൊണ്ട് യേശു കേവലം ഒരു മനുഷ്യൻ മാത്രമാണെന്നാണ് ഈ പുസ്തകത്തിലൂടെ സ്ട്രോസ് സ്ഥാപിക്കാൻ ശ്രമിച്ചത്. യൂറോപ്പിലെങ്ങും ഈ പുസ്തകത്തിന് പ്രചുരപ്രചാരം ലഭിക്കുവാനിടയായി. അനേകരുടെ വിശ്വാസഅടിത്തറയെ ഇളക്കുവാൻ ഈ പുസ്തകത്തിനായി. ഹെർമനാകട്ടെ തൻ്റെ സുഹൃത്തുക്കളായ ക്രൈസ്തവസഹോദരങ്ങളെക്കൂട്ടിക്കൊണ്ട് “ദൈവം ഈ ദുരുപദേശത്തെ മറിച്ചുകളയേണം” എന്ന് പ്രാർത്ഥിക്കാനാരംഭിച്ചു. അധികം താമസിയാതെ ഈ പ്രാർത്ഥനയ്ക്കും മറുപടി ലഭിച്ചു. അതുവരെ ക്രൈസ്തവവിശ്വാസികളെ അപഹസിക്കുന്നതിനും എതിർനിൽക്കുന്നതിനും മുമ്പിൽ നിന്നിരുന്ന മേഗ്ലിംഗ് എന്ന വിദ്യാർത്ഥി 1835 ഏപ്രിലിൽ മാനസാന്തരപ്പെട്ട് യേശുവിനെ പ്രസംഗിക്കുവാൻ തുടങ്ങി. പിന്നീട് അവൻ ബാസലിൽ ചെന്ന് ഒരു വേദോപദേശകനാകുവാൻ തീരുമാനമെടുത്തു. ഇതറിഞ്ഞ ഹെർമൻ “സ്ട്രൗസ് തോറ്റുപോയി, കർത്താവായ യേശുക്രിസ്തുവോ ഇനിയും ജീവിക്കുന്നു എന്നതിനെ ഈ അടയാളത്താൽ താൻതന്നെ സാക്ഷീകരിച്ചിരിക്കുന്നു” എന്ന് ഉള്ളിൽ നിശ്ചയിച്ചു.

ആയിടയ്ക്ക് ആൻ്റണി ഗ്രോവ്സ് എന്നൊരു മിഷണറി തന്നോടൊപ്പം ഇന്ത്യയിലേയ്ക്ക് പ്രേഷിതവേലയ്ക്കായ് പോകാൻ താത്പര്യമുള്ള യൗവനക്കാർക്കായി യൂറോപ്പിലൊക്കെയും തിരയുകയുണ്ടായി. അദ്ദേഹം 

പ്രശസ്തനായ ജോർജ് മുള്ളറുടെ ഭാര്യാസഹോദരനും ബാഗ്ദാദിലും ഇന്ത്യയിലും മിഷണറിയുമായിരുന്നു. ആൻ്റണി ഗ്രോവ്സ്സ് ഗുണ്ടർട്ടിനെക്കുറിച്ച് കേൾക്കാനിടയായത്. ഗുണ്ടർട്ടാകടെ ഇതിനകം ദൈവികശാസ്ത്രത്തിൽ ബിരുദവും ഡോക്ട്രേറ്റും നേടുകയും ചെയ്തിരുന്നു. അദ്ദേഹം റ്റ്യൂബിങ്ങൻ പട്ടണത്തിൽച്ചെന്ന് ഗുണ്ടർട്ടിനെ കാണുകയും, ഇന്ത്യയിലേയ്ക്ക് അദ്ദേഹത്തെ ക്ഷണിക്കുകയും ചെയ്തു. തൻ്റെ മക്കളെയും, ഇന്ത്യക്കാരെയും പഠിപ്പിക്കുവാനുള്ള ദൗത്യമാണ് ഗ്രോവ്സ് ഗുണ്ടർട്ടിനുമുമ്പിൽ വെച്ചുനീട്ടിയത്. ഗുണ്ടർട്ടാകട്ടെ ഇതിനു തൊട്ടുമുമ്പായി തന്നെക്കുറിച്ചുള്ള ദൈവേഷ്ടം എന്തെന്നറിയേണ്ടതിനായി വളരെ പ്രാർത്ഥിക്കുകയും, “എന്നെ ആർ ആദ്യം ദൈവവേലയ്ക്കായി വിളിക്കുമോ, അവരുടെ വിളി കർത്താവിൻ്റെ വിളിയായി വിചാരിച്ചു അനുസരിക്കും” എന്ന് നിശ്ചയിച്ചിരിക്കുകയുമായിരുന്നു. അതുകൊണ്ട് താൻ ഗ്രോവ്സ്സിൻ്റെ ക്ഷണം ഉടൻതന്നെ സന്തോഷത്തോടെ സ്വീകരിച്ചു. എന്നാൽ ഈ വിദൂരദേശത്ത് അറിയാത്ത ഭാഷക്കാരോട് എങ്ങനെ സുവിശേഷം പറയും എന്നൊരു ആശങ്ക തനിക്കുണ്ടായി. “സ്വന്തനാട്ടിൽ എൻ്റെ വേല ഫലിക്കുന്നില്ലെങ്കിൽ അന്യനാട്ടിൽ എങ്ങനെ ഫലിക്കും” എന്ന് താൻ വ്യാകുലപ്പെട്ടു. അപ്പോഴാണ് മാനസാന്തരപ്പെടാത്തവനായ ഒരു സുഹൃത്ത് ആത്‌മഹത്യയ്ക്കൊരുങ്ങുന്നുവെന്ന വാർത്ത ഗുണ്ടർട്ടിൻ്റെ ചെവിയിലെത്തിയത്. ഒട്ടും സമയം കളയാതെ ഗുണ്ടർട്ട് ആ സുഹൃത്തിൻ്റെ അരികിലെത്തി സമയം ചെലവിടുകയും, അദ്ദേഹത്തോട് യേശുവിനെക്കുറിച്ച് പറയുകയും അതുമുഖാന്തരം അദ്ദേഹം മാനസാന്തരപ്പെടുകയും ചെയ്തു. ഈ സംഭവം ഗുണ്ടർട്ടിനെ ഇന്ത്യയിലെ സുവിശേഷവേലയ്ക്കായി പോകുവാനായി ധൈര്യപ്പെടുത്തി. 

തുടർന്ന് തൻ്റെ പിതാവിൻ്റെയും, രാജാവിൻ്റെയും അനുമതി വാങ്ങിയശേഷം ഇംഗ്ലണ്ടിൽചെന്ന് ഗ്രോവ്സ് സായ്പിനോടൊപ്പം ചേർന്നു. അവിടെ അദ്ദേഹത്തിനു 6മാസത്തോളം സമയം ചെലവിടേണ്ടതായി വന്നു. ഇക്കാലയളവിലും പിന്നീട് ഇന്ത്യയിലേയ്ക്കുള്ള കപ്പൽയാത്രയിലും താൻ ബംഗാളി, തെലുങ്ക്, ഹിന്ദുസ്ഥാനി എന്നീ ഭാഷകൾ ശീലിച്ചു. ഇന്ത്യയിലെത്തിയശേഷം കൽക്കത്തയിലേയ്ക്ക് പോകുവാനാണ് ഗുണ്ടർട്ട് ആഗ്രഹിച്ചത്. ഏതായാലും കാത്തിരിപ്പുകൾക്കൊടുവിൽ 1836ലെ ദുഃഖവെള്ളിയാഴ്ചദിനം ഗുണ്ടർട്ടിനെയും ഗ്രോവ്സിൻ്റെ കുടുംബത്തെയും, അവരോടൊപ്പം ഇന്ത്യയുടെ സുവിശേഷീകരണത്തിൽ തല്പരരായ മറ്റു കുറെ യുവമിഷണറിമാരെയും വഹിച്ചുകൊണ്ടുള്ള കപ്പൽ ഇംഗ്ലണ്ടിലെ ബ്രിസ്റ്റോൾ തുറമുഖത്ത്നിന്നും ഇന്ത്യയെ ലക്ഷ്യമാക്കി യാത്രതിരിച്ചു. ജൂലിയ (ജൂലി) ഡിബോവ (Julie DuBois) എന്ന ഫ്രഞ്ച് യുവതിയും ഈ സംഘത്തിൽ ഉൾപെട്ടിരുന്നു. 

കൽക്കത്തയിലെത്തുക എന്നതായിരുന്നു അവരുടെ ലക്ഷ്യം. 1836 ജൂലൈ 8൹ അവർ മദ്രാസ്‌തുറമുഖത്ത് (ചെന്നൈ) എത്തിച്ചേർന്നു. രണ്ടുമൂന്ന് ദിനം അവിടെ പാർത്തതിനുശേഷം ഗ്രോവ്സ് സായ്പ് ഗുണ്ടർട്ടിനോട് “പ്രിയ സ്‌നേഹിതാ, നാം കൽക്കത്തയിലേയ്ക്ക് പോകാതെ ഇവിടെതന്നെ താമസിച്ചാലോ? ഇവിടുത്തെ ക്രിസ്ത്യാനികൾ എത്ര സ്‌നേഹം കാണിക്കുന്നു. ഇംഗ്ലീഷ് സഭാധ്യക്ഷനും വളരെ താഴ്മയുള്ള ഒരു വ്യക്തിയാണ്. തിരുനെൽവേലിയും അധികം ദൂരത്തല്ല. ഇതൊക്കെ വിചാരിച്ചാൽ ഇവിടെ പാർക്കുന്നതാണ് നല്ലതെന്ന് എനിക്കുതോന്നുന്നു” എന്ന് പറഞ്ഞു. ഇതുകേട്ട് ഗുണ്ടർട്ടിൻ്റെ ഹൃദയം തകർന്നുപോയെങ്കിലും ഗ്രോവ്സിനെ അനുസരിക്കുകയല്ലാതെ മറ്റൊരുതരവുമില്ലാഞ്ഞതിനാൽ മദ്രാസിൽതന്നെ തുടരാൻ തീരുമാനിച്ച് തെലുങ്കും തമിഴും അഭ്യസിപ്പാൻ തുടങ്ങി. ഗ്രോവ്സിൻ്റെ 18ഉം 19ഉം വയസുണ്ടായിരുന്ന പുത്രന്മാരാകട്ടെ തത്വജ്ഞാനത്തിലും വേദശാസ്ത്രത്തിലും യാതൊരു താത്പര്യവും കാട്ടുകയും ചെയ്തില്ല. ഇതും ഗുണ്ടർട്ടിനു വിഷമമായി. ഈ അന്യദേശത്ത് കർത്താവിൻ്റെ വേല ഇനിയെങ്ങനെ ചെയ്യും എന്ന് ചിന്തിച്ച് വിഷാദിച്ചിരുന്ന ഗുണ്ടർട്ടിനുമുമ്പിൽ പുതിയൊരു വാതായനം ആകസ്മികമായി തുറന്നുവന്നു. അതോടെ ആ അനുഗ്രഹീത ദൈവദാസൻ്റെ ഇന്ത്യയിലെ സുവിശേഷവേലയ്ക്ക് ആരംഭവുമായി. 

കർത്താവിൻ്റെ ശിഷ്യൻ കർത്താവുമായി നിരന്തരസമ്പർക്കത്തിലിരിക്കുന്നവനായിരിക്കുന്നുവെങ്കിൽ കർത്താവുതന്നെ അവനെ വഴിനടത്തും എന്നതിനുള്ള ഉത്ത‌മോദാഹരണമാണ് ഗുണ്ടർട്ടിൻ്റെ മാനസാന്തരശേഷമുള്ള ജീവിതം.
