
ഗുണ്ടർട്ടും കുടുംബവും ചിറക്കലെത്തിയതിനുശേഷമുള്ള 3 വർഷങ്ങൾ ഗുണ്ടർട്ടിനെ സംബന്ധിച്ചിടത്തോളം പരീക്ഷണങ്ങളുടെ വർഷങ്ങളായിരുന്നുവെന്ന് നാം കണ്ടല്ലോ. രോഗം ബാധിച്ച് ശബ്ദം നഷ്ടപ്പെട്ട അദ്ദേഹം പിന്നീട് ശ്രദ്ധപതിപ്പിച്ചത് സാഹിത്യരചനകളിലായിരുന്നു. എന്നാൽ രോഗം ശമിച്ചയുടൻ തന്നേ അദ്ദേഹം വീണ്ടും സുവിശേഷപ്രവർത്തനങ്ങളിലും യാത്രകളിലും കൂടുതൽ വ്യാപൃതനായി. ഇതോടൊപ്പം സാഹിത്യപ്രവർത്തനങ്ങളും പുരോഗമിച്ചു.

1852-ൻ്റെ മദ്ധ്യത്തോടെ അദ്ദേഹം പുതിയനിയമത്തിൻ്റെ അച്ചടി ആരംഭിച്ചു. ഏകദേശം പത്തുവർഷത്തോളം എടുത്തു പരിഭാഷ പൂർത്തിയാക്കാൻ. ഗുണ്ടർട്ടിൻ്റെ പരിഭാഷയെക്കുറിച്ചുള്ള വിവരങ്ങൾ പിന്നീട് നാം വിശദമായി കാണുന്നതാണ്.

1854-ൽ ഗുണ്ടർട്ടിനെ തേടി മറ്റൊരു ദുഃഖവാർത്തയെത്തി. താൻ വളരെ സ്നേഹിച്ചിരുന്നതും ഉപദേശങ്ങൾ തേടിയിരുന്നതുമായ തൻ്റെ പ്രിയപിതാവ് ലുഡ്വിഗിൻ്റെ ദേഹവിയോഗവാർത്തയായിരുന്നു അത്. ആ വാർത്ത അറിഞ്ഞ് ദുഃഖിതനായപ്പോഴും ഗുണ്ടർട്ടിന്  തൻ്റെ പിതാവിലൂടെ ദൈവം ചെയ്തെടുത്ത വൻകാര്യങ്ങളെയോർത്ത് ദൈവത്തിന് നന്ദി കരേറ്റുവാൻ സാധിച്ചു. 

ചിലമാസങ്ങൾക്ക് ശേഷം ഫ്രെഡറിക്, പോൾ എന്നീ പുത്രന്മാരെ യൂറോപ്പിലേയ്ക്ക് പഠനാർത്ഥം അയച്ചു. ഗുണ്ടർട്ടിനും ജൂലിയയ്ക്കും അത്യന്തം ഹൃദയഭേദകമായിരുന്നു ആ വിടവാങ്ങൽ. 

1855ൽ ഗുണ്ടർട്ടിൻ്റെ ഉറ്റ സുഹൃത്തും സഹപ്രവർത്തകനുമായ വൈഗ്ലേ അകാല ചരമമടഞ്ഞു. 20 സംവത്സരക്കാലത്തിലധികം നീണ്ടുനിന്ന ഒരു ആത്മബന്ധമാണ് അവിചാരിതമായി അറ്റുപോയത്. വൈഗ്ലേയുടെ മരണം ഗുണ്ടർട്ടിനു മാത്രമല്ല, ബാസൽ മിഷൻ്റെ ഭാരതത്തിലെ പ്രയത്നങ്ങൾക്ക് മുഴുവൻ നികത്താനാവാത്ത ഒരു വിടവാണുണ്ടാക്കിയത്. വൈഗ്ലേയെപ്പോലുള്ള സമർഥനായ ഒരു കാര്യവിചാരകൻ്റെ അഭാവം മിഷൻ്റെ സുഗമമായ പ്രവർത്തനങ്ങളെ ബാധിക്കാൻ തുടങ്ങിയെന്ന് തോന്നിയപ്പോൾ അവർ ഗുണ്ടർട്ടിനോട് വൈഗ്ലേയ്ക്ക് പകരമായി മംഗലാപുരത്തേയ്ക്ക് ചെല്ലുവാൻ ആവശ്യപ്പെട്ടു. ഗുണ്ടർട്ടിന് ഇതിനൊട്ടും മനസുവന്നില്ല. കേരളത്തിൽ ഗുണ്ടർട്ടിനോടൊപ്പം പ്രവർത്തിച്ചവരും ഇതറിഞ്ഞപ്പോൾ നിരാശരായി. എന്നാൽ ഗുണ്ടർട്ട് മംഗലാപുരത്തേയ്ക്ക് പോയാലേ മതിയാവൂ എന്നായിരുന്നു മിഷൻ്റെ അന്തിമതീരുമാനം. അതറിഞ്ഞപ്പോൾ മംഗലാപുരത്തേയ്ക്ക് പോകുവാനുള്ള നിർദ്ദേശം അനുസരിക്കുവാൻ ഗുണ്ടർട്ട് തീരുമാനിച്ചു. എന്നിരുന്നാൽത്തന്നെ ഇക്കാര്യത്തിൽ തനിക്കുള്ള വൈമനസ്യം മിഷനെ അദ്ദേഹം അറിയിക്കുകയും ചെയ്തു. ഗുണ്ടർട്ട് ഇങ്ങനെയെഴുതി: "ഞാൻ സന്തോഷത്തോടെയാണ് മംഗലാപുരത്തേയ്ക്ക് പോകുന്നതെന്ന് പറയാനാകില്ല. എന്നിരുന്നാൽ തന്നെ നിങ്ങൾ എന്നോട് ആവശ്യപ്പെടുന്ന ഇക്കാര്യം ശരിയോ തെറ്റൊയെന്ന് ചില വർഷങ്ങൾക്കുള്ളിൽ വെളിവായിവരും എന്ന വിശ്വാസത്താൽ ഞാനീ നിർദ്ദേശത്തോട് വിധേയപ്പെടുന്നു". 

രണ്ട് കാര്യങ്ങളായിരുന്നു ഗുണ്ടർട്ടിനെ അലോസരപ്പെടുത്തിയത്. ഒന്ന് മംഗലാപുരത്തെത്തിയാൽ പുതിയൊരു ഭാഷ പഠിക്കേണ്ടതായി വരും. തന്നെയുമല്ല, താനേറ്റം സ്നേഹിക്കുന്ന ഭാഷയായ മലയാളം ഉപയോഗിക്കാനുള്ള സാഹചര്യം വിരളമാവുകയും ചെയ്യും. ദൂരെ യൂറോപ്പിലുള്ളവർക്ക് ഇതിൻ്റെ ഗൗരവം മനസിലാക്കാൻ ഒരു പക്ഷെ ബുദ്ധിമുട്ടുണ്ടായിരുന്നിരിക്കും. രണ്ടാമത്തെ കാര്യം ജൂലിയയുടെ പ്രവർത്തനങ്ങളെ അത് നേരിട്ട് ബാധിക്കും എന്നതായിരുന്നു. ഇല്ലിക്കുന്നിലാരംഭിച്ച ബാലികാഭവനം ചിറയ്ക്കലിലേയ്ക്ക് പറിച്ച് നടേണ്ടതായി വന്നിരുന്നുവല്ലോ. ഇപ്പോഴിതാ ചിറയ്ക്കലിൽ എത്രയും ഭംഗിയായി നടന്നുവരുന്ന ആ ശുശ്രൂഷവിട്ട് ബാൽമെട്ടയിൽ (ബാസൽ മിഷൻ്റെ മംഗലാപുരത്തുള്ള ആസ്ഥാനം ഇവിടെയാണ്) ഒരു മതിൽകെട്ടിനകത്ത് ഒതുങ്ങിക്കൂടേണ്ടതായി വരും. ഇക്കാര്യം അറിഞ്ഞപ്പോൾ ജൂലിയയ്ക്കും ഈ മാറ്റത്തോട് വലിയ താത്പര്യം തോന്നിയില്ല. ഗുണ്ടർട്ട് മംഗലാപുരത്തോട്ട് പൊയ്ക്കോട്ടെ, താൻ ഇവിടെത്തന്നെ തുടർന്നുകൊള്ളാം എന്നായിരുന്നു ആ വനിതയുടെ പ്രതികരണം. ഇക്കാര്യത്തെക്കുറിച്ച് ഗുണ്ടർട്ട് തൻ്റെ കത്തിൽ ഇങ്ങനെയാണ് പരാമർശിച്ചത്: "മേലാൽ ഒരു മാറ്റം കല്പിച്ചാൽ ഒന്നാമത് എപ്പോഴും എൻ്റെ ഭാര്യയുടെ കാര്യത്തെ വിചാരിക്കേണമെന്ന് ഞാൻ വളരെ താത്പര്യത്തോടെ അപേക്ഷിക്കുന്നു". എന്തായാലും 1856 ഫെബ്രുവരിമാസം 14൹ ഗുണ്ടർട്ട് കുടുംബത്തോടൊപ്പം വളരെ വ്യസനത്തോടെ ചിറയ്ക്കലിനോട് വിടപറഞ്ഞു. 

തൻ്റെ മകന് എഴുതിയ കത്തിൽ "മിഷണറിയെന്നാൽ 'അയക്കപ്പെട്ടവൻ' എന്നാണർത്ഥം. ആയതിനാൽ മിഷണറിവേല തിരഞ്ഞെടുക്കുന്നവർ ദൈവം അയയ്ക്കുന്നിടത്തേയ്ക്ക്, അത് അനിഷ്ടമുള്ള ഒരു സ്ഥലത്തേയ്ക്കാണെങ്കിൽക്കൂടി, പോകുവാൻ എപ്പോഴും തയാറായിരിക്കേണം" എന്നെഴുതി. 

ഇക്കാലയളവിലെല്ലാം ആശ്വാസമായി കൂടെയുണ്ടായിരുന്നത് ഇളയമകൻ ഡേവിഡ് ആയിരുന്നു. എന്നാൽ അതിവ്യഥയോടെയെങ്കിലും, അവൻ്റെ ഭാവിയെക്കരുതി ഡേവിഡിനെയും പഠനത്തിനായി യൂറോപ്പിലേയ്ക്കുവാൻ ആ ദമ്പതികൾ തീരുമാനിച്ചു.

മംഗലാപുരത്തും ഏറ്റവും പ്രശംസനീയമായ നിലയിൽ തൻ്റെ ശുശ്രൂഷകൾ തുടർന്നുപോന്നു. ഇതിനിടെ ഇംഗ്ലിഷ് ഗവർമെൻ്റിൽ കർണാടകയുടെയും കേരളത്തിൻ്റെയും സ്കൂൾ ഇൻസ്പെക്റ്ററാകുവാൻ അദ്ദേഹത്തിനവസരം ലഭിച്ചതിനെത്തുടർന്ന് വീണ്ടും മലയാളത്തിൽ കൂടുതൽ ഇടപെടാൻ അദ്ദേഹത്തിനായി. ഇന്നും കേരളത്തിൽ തുടർന്നുപോരുന്ന കേരളപാഠാവലിക്ക് തുടക്കമിടുന്നത് ഗുണ്ടർട്ടാണ്. 

സ്കൂൾ ഇൻസ്പക്റ്ററുടെ ഉത്തരവാദിത്തം കഠിനമായിരുന്നു. യാത്രാസൗകര്യങ്ങൾ പരിമിതമായിരുന്ന അക്കാലത്ത് വിദൂരനാടുകളിൽ പോലും ചെന്ന് സ്കൂളുകളിൽ പരിശോധന നടത്തുകയും സ്കുളുകൾ ഇല്ലാതിരുന്ന ഇടങ്ങളിൽ പുതിയ സ്കൂളുകൾ ആരംഭിക്കാൻ മുൻകൈയെടുക്കുകയും ചെയ്യേണ്ടിയിരുന്നു. തുടർമാനമായ യാത്രകൾ അദ്ദേഹത്തിൻ്റെ ആരോഗ്യത്തെ മോശമായി ബാധിക്കാനിടയായി. ഇതുമൂലം താൻ ജോലിരാജിവെച്ചെങ്കിലും ഗവർമെൻ്റ് അത് അംഗീകരിച്ചില്ല. എന്നാൽ 1859 ആയപ്പോഴേയ്ക്കും അദ്ദേഹത്തിനു രോഗം കലശലായി. വിദഗ്ദചികിത്സയ്ക്കായി യൂറൊപ്പിലേയ്ക്ക് പോകുന്നതാണ് നല്ലതെന്ന് ഡോക്റ്റർമാർ വിധിയെഴുതി. ഇത്തവണ രാജി സമർപ്പിച്ചപ്പോൾ ബ്രിട്ടീഷ് ഭരണാധികാരികൾ അതിനു തയ്യാറായി.

1859 ഏപ്രിൽമാസത്തിൽ ഒരുവർഷത്തേയ്ക്ക് ചികിത്സതേടാം എന്ന ഉദ്ദേശത്തോടെ ഗുണ്ടർട്ട് ഇന്ത്യയോട് വിടപറഞ്ഞു. ഇതിനിടെ ഇന്ത്യയിൽ മടങ്ങിയെത്തിയിരുന്ന മകൾ മരിയ തൻ്റെ മാതാവിനൊപ്പം ഇന്ത്യയിൽ തന്നെ തുടർന്നു. ഇതൊരു താത്കാലിക വിടവാങ്ങലായാണ് ഗുണ്ടർട്ട് കരുതിയതെങ്കിലും ദൈവേഷ്ടം മറിച്ചായിരുന്നു. മലയാളത്തെയും മലയാളികളെയും അതിരറ്റു സ്നേഹിച്ച ആ മിഷണറിവര്യന് പിന്നീടൊരിക്കലും ഇന്ത്യയിലേയ്ക്ക് മടങ്ങിവരാനായില്ല. പിറ്റേ വർഷം തൻ്റെ ഭാര്യയും മകളും യൂറോപ്പിലെത്തി അദ്ദേഹത്തോടൊപ്പം ചേരുകയായിരുന്നു. 

തൻ്റെ തുടർന്നുള്ള ജീവിതകാലം ജർമനിയിലെ കാൽവിലായിരുന്നു ഗുണ്ടർട്ട് ചിലവഴിച്ചത്. എന്നാൽ അവിടെയായിരിക്കുമ്പോഴും മലയാളഭാഷയ്ക്കുള്ള തൻ്റെ സംഭാവനകൾ അദ്ദേഹം തുടർന്നുകൊണ്ടേയിരുന്നു.
