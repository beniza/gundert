ഇല്ലിക്കുന്നിൽ മടങ്ങിയെത്തിയ കാലം മുതൽ ഗുണ്ടർട്ട് വിവിധതരം പുസ്തകങ്ങളുടെ രചനയിലും സുവിശേഷീകരണത്തിലും കൂടുതൽ ശ്രദ്ധപതിപ്പിച്ചു. തൻ്റെ കൂടെ ശുശ്രൂഷിയ്ക്കാൻ തദ്ദേശീയരായ നിരവധി സുവിശേഷകരും ഇക്കാലയളവിൽ ഗുണ്ടർട്ടിനൊപ്പം ഉണ്ടായിരുന്നു. പലപ്പോഴും ഈ സംഘത്തിന് എതിർപ്പുകൾ നേരിടേണ്ടതായി വന്നു. ചിലപ്പൊഴെങ്കിലും അവർ ശാരീരിക പീഡനവും ഏൽക്കേണ്ടതായി വന്നു. സുഖദുഃഖ സമ്മിശ്രമായിരുന്നു അക്കാലത്തെ ജീവിതം.

1845ൽ ഇല്ലിക്കുന്നിൽ ഒരു അച്ചുകൂടം സ്ഥാപിക്കാൻ സാധിച്ചു. അത് വടക്കൻ മലബാറിൻ്റെ വികസനചരിത്രത്തിലെ ഒരു പ്രധാന നാഴികക്കല്ലായിത്തീർന്നു. അതിനെ തുടർന്ന് ചെറുതും വലുതുമായ നിരവധി ഗ്രന്ഥങ്ങൾ ഇവിടെനിന്നും പുറത്തിറങ്ങി. 

1846ൽ ഗുണ്ടർട്ട് ഇന്ത്യയിൽ ഒരു ദശാബ്ദം പൂർത്തിയാക്കി. താൻ ഇന്ത്യയിലെത്തിയതിനുശേഷം ഇതുവരെയും സ്വരാജ്യത്തേയ്ക്ക് മടങ്ങിപ്പോയിരുന്നില്ല. യഥാർഥത്തിൽ ഗുണ്ടർട്ട് തിരികെപ്പോകുന്നതിൽ അതുവരെ വലിയ താത്പര്യം കാട്ടിയിരുന്നില്ല. ഒരിക്കൽ അദ്ദേഹത്തിൻ്റെ പിതാവ് ഗുണ്ടർട്ടിനെ കാണണമെന്ന ആഗ്രഹം പറഞ്ഞപ്പോൾ താൻ ചെയ്യുന്ന മിഷൻ പ്രവർത്തനങ്ങൾ  അതിനെക്കാൾ പ്രധാനമാണെന്ന മറുപടിയായിരുന്നു അദ്ദേഹം കൊടുത്തത്. ഒരു പക്ഷേ മടങ്ങിപ്പോയാൽ അവിടം വിട്ടുപോരാൻ ബുദ്ധിമുട്ടാകും എന്ന ചിന്തയായിരിക്കും അദ്ദേഹത്തെ അതിൽനിന്നും പിന്തിരിപ്പിച്ചത്. ഇക്കാര്യത്തെക്കുറിച്ച് അദ്ദേഹം എഴുതിയത് “മിഷൻ പ്രവർത്തനങ്ങൾക്ക് ഭംഗം വരുത്തുവാൻ ആരും തുനിയരുത്. ഇവിടുത്തെ കാലാവസ്ഥയും പിശാചും എൻ്റെ മനഃസ്ഥിരതയ്ക്ക് ഇളക്കം വരുത്തുവാൻ വേണ്ടുവോളം ശ്രമിക്കുന്നുണ്ട്” എന്നാണ്. എന്തായാലും 1846ൽ തനിക്ക് സ്വദേശത്തേയ്ക്ക് പോകേണ്ട സാഹചര്യം വന്നു. മുതിർന്ന കുട്ടികളെ അവിടെ വിദ്യാഭ്യാസത്തിനായി വിടുക എന്നതും ആ യാത്രയുടെ ഉദ്ദേശം ആയിരുന്നു. അങ്ങനെ മംഗലാപുരത്തെ മേഗ്ലിംഗ് കുടുംബത്തോടൊപ്പം ഗുണ്ടർട്ട് കുടുംബവും ജർമനിയിലേയ്ക്ക് യാത്ര തിരിച്ചു.

അക്കാലത്തെ യാത്രയുടെ കാഠിന്യം ഗുണ്ടർട്ടിൻ്റെ കുറിപ്പുകളിൽനിന്നും മനസിലാക്കാം. 1845 നവം. 21൹ ഗുണ്ടർട്ട് കുടുംബം തലശേരിയിൽനിന്നും പുറപ്പെട്ടു. ഭാര്യ ജൂലിയയും മക്കൾ ഹെർമൻ (6), സാമുവെൽ (5), മാറി (3), ക്രിസ്ത്യാനെ (1) എന്നിവരുമാണ്  ഗുണ്ടർട്ടിനൊപ്പം ഉണ്ടായിരുന്നത്. 23൹ അവർ മംഗലാപുരത്ത് എത്തി. തുടർന്ന് മേഗ്ലിംഗ് കുടുംബത്തോടൊപ്പം 30ന് ബോംബെയിലേയ്ക്കും, അവിടെനിന്നും 1846 ജനുവരി 1൹ വിക്ടോറിയ എന്ന കപ്പലിൽ കയ്റോയിലേയ്ക്കും. ജനു. 29൹ കയ്റോയിൽനിന്നും വലിയൊരു വള്ളത്തിൽ അലക്സന്ത്രിയയിലേയ്ക്ക് അവർ പോയി. പിന്നിട് ഒരു ഓസ്ട്രിയൻ കപ്പലിൽ ഇറ്റലിയിലെ ട്രീയസ്റ്റിലെയ്ക്ക്. 15൹ അവർ അവിടെ എത്തിച്ചേർന്നു. തുടർന്നുള്ള യാത്ര കരമാർഗം കുതിരവണ്ടിയിലായിരുന്നു. ആൽപ്സ് പർവതനിരകളെ താണ്ടി മ്യൂണിക്, ഔസ്ബുർഗ് പട്ടണങ്ങൾ കടന്ന് ഒടുവിൽ ഫെബ്രു. 28൹ അവർ സ്റ്റുട്ഗർട്ടിലെത്തിച്ചേർന്നു. കുഞ്ഞുകുട്ടികളെയുമായുള്ള ഈ യാത്രയുടെ ക്ലേശം എത്രമാത്രമായിരുന്നുവെന്ന് ഊഹിക്കാവുന്നതല്ലേയുള്ളൂ.

ജർമനിയിലെത്തിയിട്ടും ഗുണ്ടർട്ട് പ്രവർത്തനനിരതനായിരുന്നു. ഇക്കാലയളവിൽ അദ്ദേഹം നിരവധി ഇടങ്ങളിൽ പ്രാർഥനകൾ നടത്തുകയും തൻ്റെ പ്രവർത്തനങ്ങളെ വിശദീകരിക്കുകയും ചെയ്തു. എന്നാൽ ഒട്ടും അതിശയോക്തി കലരാത്ത വിധത്തിലായിരുന്നു അദ്ദേഹം തൻ്റെ പ്രവർത്തനങ്ങളെക്കുറിച്ച് പറഞ്ഞത്. ആയതിനാൽ പലർക്കും അത് അരോചകമായി തോന്നിയതായി കാണാൻ പറ്റുന്നുണ്ട്. ഗുണ്ടർട്ടാകട്ടെ വലിയ ജയഘോഷം കൊണ്ടോ, കർണ്ണാമൃതമായ വർണ്ണനകൾ കൊണ്ടോ വാക്കുകൾക്ക് നിറം കൊടുക്കാതെ സ്വതസിദ്ധമായ ശൈലിയിൽ തൻ്റെ പ്രവർത്തനങ്ങളെ വിവരിച്ചു. അതുകൊണ്ട് തന്നെ യാഥാർഥ്യം അറിയാനാഗ്രഹിച്ചു വന്നവർ നിരാശരായില്ല താനും.

ജർമനിയിലായിരുന്ന സമയത്ത് ഗുണ്ടർട്ട് ചെയ്ത മറ്റൊരുകാര്യം സാധ്യമായ എല്ലായിടങ്ങളിൽനിന്നും കേരളവുമായി ബന്ധപ്പെട്ട രേഖകൾ ശേഖരിക്കുക എന്നതായിരുന്നു. നൂറ്റാണ്ടുകളായി കേരളവുമായി പല യൂറോപ്പ്യൻ രാജ്യങ്ങൾക്കും വാണിജ്യബന്ധം ഉണ്ടായിരുന്നുവല്ലോ. പോർച്ചുഗീസുകാരും ഡച്ചുകാരുമൊക്കെയായി നിരവധി വ്യാപാരികളും, മിഷണറിമാരും, പട്ടാളക്കാരുമൊക്കെ കേരളം സന്ദർശിച്ചിരുന്നു. ഇവരിൽ പലരും കേരളത്തെപ്പറ്റിയും, ഇവിടുത്തെ ജനങ്ങളെപ്പറ്റിയുമൊക്കെയുള്ള വിവരങ്ങൾ അവരവരുടെ നാടുകളിലും ഭാഷകളിലും പ്രസിദ്ധം ചെയ്തിരുന്നു. ഗുണ്ടർട്ട് ഇവയൊക്കെയും തിരഞ്ഞുകണ്ടെത്തി പകർത്തിയെഴുതി. ഗുണ്ടർട്ടിൻ്റെ ബഹുഭാഷാ പാണ്ഡിത്യം ഇവിടെ പ്രയോജനം ചെയ്തെന്ന കാര്യം പറയേണ്ടതില്ലല്ലോ. ഈ വിവരങ്ങൾ ആയിരിക്കാം “കേരളപ്പഴമ” എന്ന ഗുണ്ടർട്ടിൻ്റെ ഏറ്റവും പ്രശസ്തമായ കൃതി രചിക്കുന്നതിന് അദ്ദേഹത്തെ സഹായിച്ചത്.

ഇതിനിടെ താൻ പഠിച്ച റ്റ്യൂബിംഗൻ യൂണിവേഴ്സിറ്റി സന്ദർശിച്ച് ചില പുസ്തകങ്ങൾ അവിടേയ്ക്ക് സംഭാവനയായി നൽകി. അതുപോലെ വ്യൂട്ടൻബർഗിലെ രാജാവിനും ചില കൈയെഴുത്തുഗ്രന്ഥങ്ങളും ശില്പങ്ങളും കാഴ്ചവെച്ചു. സ്റ്റുട്ഗാർട്ട് സ്റ്റേറ്റ് ലൈബ്രറിയിൽ കാണുന്ന മലയാളഗ്രന്ഥങ്ങൾ ഗുണ്ടർട്ടിൻ്റെ സംഭാവനയായിരിക്കാം.

അവിടെനിന്നും പോരുന്നതിനു മുമ്പേ സ്റ്റുട്ഗാർട്ടിലെ ബൈബിൾ സൊസൈറ്റിയിലെ ഒരു അച്ചടിയന്ത്രവും ഗുണ്ടർട്ട് തുച്ഛവിലയ്ക്ക് സ്വന്തമാക്കി മംഗലാപുരത്തേയ്ക്ക് അയച്ചു.

1846ൻ്റെ അവസാനമായപ്പോഴേയ്ക്കും ഗുണ്ടർട്ട് തിരികെ ഇന്ത്യയിലേയ്ക്ക് മടങ്ങുവാൻ തയാറായി. ഇക്കാര്യം മിഷൻ അധികാരികളെ അറിയിച്ചപ്പോൾ കുറച്ചുകാലം കൂടി ജർമനിയിൽ തുടരുവാനാണ് അവർ അഭ്യർഥിച്ചത്. എന്നാൽ അതു വകവയ്ക്കാതെ ആ മിഷണറിവര്യൻ തൻ്റെ കർമമണ്ഡലത്തിലേയ്ക്ക് മടങ്ങാൻ തീരുമാനിച്ചു. ആ ദമ്പതികളെ സംബന്ധിച്ചിടത്തോളം അത് വളരെ പ്രയാസമുള്ള കാര്യവുമായിരുന്നു. തൻ്റെ മൂത്ത പുത്രന്മാരെയും ഇളയമകൾ ക്രിസ്ത്യാനെയെയും അവരുടെ മുത്തച്ഛൻ്റെ അടുക്കലും, മകൾ മാറിയെ ബാസലിലുള്ള ഒരു മിഷണറിയോടൊപ്പവും വിട്ടിട്ടാണ് അവർ മടങ്ങേണ്ടിയിരുന്നത്.  കൂടാതെ വാർദ്ധക്യത്തിലായിരിക്കുന്ന പിതാവിനോട് യാത്രപറയുകയും വേണമായിരുന്നു.

ആ വർഷത്തെ ക്രിസ്തുമസ് ദിനം വരെ കുടുംബത്തോടൊപ്പം താമസിച്ചതിനു ശേഷം, ഡിസം. 26ന് ഗുണ്ടർട്ട് ഗർഭിണിയായ ജൂലിയയെയുമായി ഇന്ത്യയിലേയ്ക്ക് മടങ്ങി. വിരഹദുഃഖം കലശലായതിനാൽ ഈ യാത്രയിൽ സഹയാത്രികരോട് സുവിശേഷം പങ്കുവെയ്ക്കാൻ അദ്ദേഹം ഉത്സാഹം കാട്ടിയില്ല. എന്നാൽ ഇംഗ്ലീഷ്, കന്നഡ, മലയാളം ഭാഷകൾ കൂടുതൽ പഠിക്കുവാൻ അദ്ദേഹം ഈ അവസരം വിനിയോഗിച്ചു. എന്തായാലും ക്ലേശമേറിയ യാത്രയ്ക്കൊടുവിൽ ഫെബ്. 28ന് തിരികെ തലശേരിയിൽ ആ കുടുംബം എത്തിച്ചേർന്നു. ഒരാഴ്ചയ്ക്കുള്ളിൽ ജൂലിയ അവരുടെ പുത്രൻ ഫ്രീഡറിക്കിന് ജന്മം നൽകി. അതോടെ തീരെ അവശതയിലായ ജൂലിയ പിന്നീട് ഒരു വർഷത്തോളം നീലഗിരിയിൽ വൈഗ്ലേ ദമ്പതിമാരോടൊപ്പം പാർത്താണ് തൻ്റെ ആരോഗ്യം വീണ്ടെടുത്തത്.

എല്ലാം ക്രമമായി എന്ന് കരുതിയിരുന്നപ്പോഴാണ് മറ്റൊരു ദുഃഖവാർത്ത ഗുണ്ടർട്ട് ദമ്പതികളെ തേടിയെത്തിയത്. തങ്ങൾ ജർമനിയിൽ വിട്ടിട്ട് പോന്ന അരുമമകൾ ക്രിസ്ത്യാനയുടെ അപ്രതീക്ഷിത വിയോഗവാർത്തയായിരുന്നു അത്. ആ ദുഃഖത്തെയും പ്രത്യാശയാൽ അതിജീവിക്കാൻ ഗുണ്ടർട്ടിനായി. അന്നും ദൈവത്തെ സ്തുതിക്കുകയും, തങ്ങളെത്തന്നെ വീണ്ടും സമർപ്പിക്കുകയുമാണ് ആ ദൈവദാസൻ ചെയ്തത്.

സദാ കർമനിരതനായിരുന്നു ഗുണ്ടർട്ട്. തന്നെ ഭരമേല്പിച്ച ശുശ്രൂഷയിൽ അത്യന്തം വിശ്വസ്തനും. ജീവിതത്തിൽ താൻ നേരിട്ട തിരിച്ചടികൾക്കിടയിൽ പോലും അദ്ദേഹം തൻ്റെ ശുശ്രൂഷയ്ക്ക് മുൻഗണന കൊടുത്തു. ആ സമർപ്പണമാണ് അദ്ദേഹത്തെ കേരളം കണ്ട ഏറ്റവും മികച്ച പടിഞ്ഞാറൻ മിഷണറിമാരിൽ ഒരാളാക്കിയത്.