
1839ൽ തലശേരിയിൽ എത്തിയതിനു ശേഷം തൊട്ടടുത്തമാസം തന്നെ ഗുണ്ടർട്ട് ഒരു പാഠശാല ആരംഭിക്കുകയുണ്ടായി. തുടർന്നിങ്ങോട്ട് മലബാറിൻ്റെ വിദ്യാരംഗത്തെ പരിപോഷിപ്പിച്ച നിരവധി വിദ്യാലയങ്ങൾ അദ്ദേഹത്തിൻ്റെ നേതൃത്വത്തിലോ ഉത്സാഹത്തിലോ ആരംഭിക്കുകയുണ്ടായി. അക്കാലം വരെ പരമ്പരാഗത വിദ്യാഭ്യാസ സമ്പ്രദായങ്ങൾ മാത്രമായിരുന്നല്ലോ ഉണ്ടായിരുന്നത്. അതാകട്ടെ ഒരു കൂട്ടം വരേണ്യവർഗത്തിനു മാത്രമേ പ്രാപ്യമായിരുന്നുള്ളൂ താനും.

ഗുണ്ടർട്ട് തൻ്റെ സ്കൂളുകളിൽ ഉദാരമായ മാനവികതയിലും സമത്വത്തിലുമൊക്കെ അധിഷ്ഠിതമായ ഒരു വിദ്യാഭ്യാസ സമ്പ്രദായത്തെ നടപ്പിലാക്കി. ഈ സ്കൂളുകളിൽ പഠിപ്പിക്കുവാൻ വേണ്ടിയുള്ള പുസ്തകങ്ങൾ ചിട്ടപ്പെടുത്തുകയെന്ന ഭാരിച്ച ഉത്തരവാദിത്തവും ഗുണ്ടർട്ട് ഏറ്റെടുത്തു. അതിൻ്റെ ഫലമായി 1845-ൽ തലശേരിയിലെ കല്ലച്ചിൽ മുദ്രണം ചെയ്ത പാഠാരംഭം നവീന സമ്പ്രദായത്തിലുള്ള ആദ്യ മലയാള പാഠപ്പുസ്തകമായിരിക്കണം. മലബാറിലെ ആദ്യ അച്ചുകൂടം ആയിരുന്നു അത്. തുടർന്ന്  മലയാളത്തിലെ ആദ്യത്തെ ലക്ഷണയുക്തമായ പാഠാവലിയെന്ന് വിശേഷിപ്പിക്കപ്പെട്ടിരിക്കുന്ന പാഠമാല മദ്രാസ് സർക്കാരിനായി അദ്ദേഹം തയാർ ചെയ്തു. കേവലം കവിതകൾക്ക് പുറമേ വൈദ്യം, ഗണിതം, ജ്യോതിശാസ്ത്രം, വ്യവഹാരം, ഗുണപാഠം എന്നിവയൊക്കെ ഉൾപ്പെടുത്തിയ ഒരു സമഗ്ര പാഠപദ്ധതിയാണ് ഗുണ്ടർട്ട് ചിട്ടപ്പെടുത്തിയത്.

ഇക്കാലയളവിൽ തന്നെ അദ്ദേഹം കേരളത്തിൻ്റെ ചരിത്രത്തെക്കുറിച്ചുള്ള അന്വേഷണവും ആരംഭിച്ചിരുന്നു. കിട്ടാവുന്നിടത്തോളം താളിയോലകളും മറ്റ് രേഖകളും തരപ്പെടുത്തി അവയിലെ വിവരങ്ങളെ ക്രോഡീകരിച്ച ശേഷം അദ്ദേഹം കേരളൊല്പത്തി, കേരളപ്പഴമ എന്നിങ്ങനെ രണ്ട് ചരിത്രപുസ്തകങ്ങളും രചിച്ച് പ്രസിദ്ധീകരിച്ചു. കേരളപ്പഴമയാണ് ഗുണ്ടർട്ടിൻ്റെ ഏറ്റവും പ്രശസ്തമായ ചരിത്രഗ്രന്ഥം. 1845-46 കാലഘട്ടത്തിൽ ജർമനിയിലേയ്ക്ക് മടങ്ങിപ്പോയ ഗുണ്ടർട്ട് അവിടെ ലഭ്യമായിരുന്ന പോർച്ചുഗീസ്-ഡച്ച് പ്രസിദ്ധീകരണങ്ങളിൽ നിന്നും കേരളത്തെക്കുറിച്ചു ശേഖരിച്ച വിവരങ്ങളെ ആധാരമാക്കിയാണ് കേരളപ്പഴമ രചിച്ചത്. പോർച്ചുഗീസുകാർ കേരളത്തിൽ വന്ന 1498 മുതൽ 1631 വരെയുള്ള കാലഘട്ടത്തിലെ കേരളചരിത്രം ആണ് ഈ പുസ്തകത്തിലെ പ്രതിപാദ്യവിഷയം.

ഭാഷയിൽ ഗുണ്ടർട്ട് ആർജിച്ചെടുത്ത പ്രാവീണ്യത്തിൻ്റെ നേർസാക്ഷ്യമാണ് അദ്ദേഹത്തിൻ്റെ വ്യാകരണവും നിഘണ്ടുക്കളും. മലയാളഭാഷയെ ആധികാരികമായി അവലോകനം ചെയ്യുവാൻ അദ്ദേഹത്തിനു സാധിച്ചു. സാധാരണക്കാരിൽ സാധാരണക്കാർ സംസാരിക്കുന്ന ഭാഷമുതൽ കൊട്ടാരങ്ങളിലെ പണ്ഡിതശ്രേഷ്ഠന്മാരുടെ ഭാഷവരെ അദ്ദേഹം സൂക്ഷ്മതയോടെ സമാഹരിച്ചതിൽ നിന്നുമാണ് ഈ ഗ്രന്ഥങ്ങളുടെ രചന സാധ്യമായത്. പ്രഗൽഭരായ കവിയൂർ ഗുരുക്കന്മാരുടെ സഹായവും അദ്ദേഹത്തിനു ലഭിക്കുകയുണ്ടായി. മറ്റു ചില ഗ്രന്ഥങ്ങൾക്കൊപ്പം ഗുണ്ടർട്ടിൻ്റെ വ്യാകരണവും കേരളപാണിനീയത്തിൻ്റെ രചനയിൽ തനിക്ക് അത്യന്തം ഉപകരിച്ചതായി ഏ. ആർ. രാജരാജവർമ്മ സാക്ഷ്യപ്പെടുത്തിയിട്ടുണ്ട്. 

മലയാളത്തിലെ ആദ്യ വാർത്താപത്രികയായ രാജ്യസമാചാരത്തിന് 1847-ൽ ഗുണ്ടർട്ട് തുടക്കം കുറിച്ചു. എട്ടു പേജുകളുള്ള ഈ പത്രം മാസത്തിൽ ഒരു ലക്കം വീതമാണ് പ്രസിദ്ധീകരിച്ചിരുന്നത്. 1847-ൽ തന്നെ പശ്ചിമൊദയം എന്ന മലയാളത്തിലെ ആദ്യ ശാസ്ത്രമാസികയുടെയും പ്രസിദ്ധീകരണം അദ്ദേഹം ആരംഭിച്ചു. കേരളപ്പഴമ ആദ്യം ഖണ്ഡശഃ പ്രസിദ്ധീകരിച്ചത് പശ്ചിമൊദയത്തിലായിരുന്നു.

ഇവയ്ക്ക് പുറമേ സുവിശേഷ പ്രചരണത്തിനും സഭയുടെ ശിക്ഷണത്തിനുമായി നിരവധി ഗ്രന്ഥങ്ങൾ അദ്ദേഹം പുറത്തിറക്കി. വായനക്കാരിൽ താത്പര്യമുളവാക്കുന്ന തരത്തിലുള്ള പുസ്തകങ്ങൾ പ്രസിദ്ധീകരിക്കുവാൻ അദ്ദേഹം പ്രത്യേകം ശ്രദ്ധ ചെലുത്തി. മലയാളത്തിലെ പഴഞ്ചൊല്ലുകളുടെ ശേഖരം പ്രസിദ്ധീകരിച്ചപ്പോൾ അതിൻ്റെ അവസാനം അദ്ദേഹം ഇങ്ങനെ എഴുതി: "പഴഞ്ചൊൽ ഉപകരിക്കുന്നെങ്കിലും അതിൻ്റെ ഫലം താത്കാലികം. നിത്യഫലം ജനിപ്പിക്കുന്നത് ദൈവത്തിൻ്റെ വചനം തന്നെ. സൽഗതി ആഗ്രഹിക്കുന്നവൻ അതിനെ പാരായണം ചെയ്തുകൊൾവിൻ". ജാതിവ്യവസ്ഥയ്ക്കെതിരെ രചിച്ച വജ്രസൂചിയെന്ന ബുദ്ധമതഗ്രന്ഥവും അദ്ദേഹം മലയാളത്തിൽ പരിഭാഷ ചെയ്ത് അതിൽ ക്രൈസ്തവ വീക്ഷണത്തിലുള്ള ഒരു അനുബന്ധവും ചേർത്തു പ്രസിദ്ധീകരിച്ചു.

മലയാള ഭാഷയെ ധന്യമാക്കിയ ഇത്തരത്തിലുള്ള മറ്റ് അനേകഗ്രന്ഥങ്ങളും ആ പണ്ഡിതശ്രേഷ്ഠൻ രചിക്കുകയും പ്രസിദ്ധീകരിക്കുകയുമുണ്ടായി. ആ ഉദ്യമങ്ങളുടെ ഉൽകൃഷ്ടത തിരിച്ചറിഞ്ഞ മലയാള സമൂഹം അദ്ദേഹത്തെ ഭാഷയുടെ പോറ്റച്ഛൻ എന്ന സ്ഥാനം കൊടുത്ത് ബഹുമാനിച്ചു പോരുന്നു.

ഭാഷബുദ്ധിയിൽ ഹെർമൻ ഗുണ്ടർട്ടിനെപ്പോലെ സമർഥനായ മറ്റൊരാളെ ചൂണ്ടിക്കാണിക്കാൻ മലയാളത്തിലില്ല. എഴുത്തച്ചനും മറ്റ് മികച്ച കവികളുമൊക്കെ നമുക്കുണ്ടെങ്കിലും അവരെല്ലാം സ്വഭാഷയിൽ നൈപുണ്യം കാണിച്ചവരാണ്. ഗുണ്ടർട്ടാകട്ടെ തൻ്റെ ആർജിതഭാഷയിലാണ് ഈ മാസ്മരികത കാട്ടിയത്.

എത്ര വിദേശഭാഷാഭിജ്ഞനാകിലും
മർത്യനു തൻഭാഷയൊന്നുകൊണ്ടേ
ശക്തിയുണ്ടായ് വരൂ ശക്തിമത്താകിയ
ഹൃദ്വികാരത്തെ വെളിപ്പെടുത്താൻ

എന്നത് ഗുണ്ടർട്ടിൻ്റെ കാര്യത്തിലെങ്കിലും ശരിയല്ല എന്ന് സമ്മതിക്കേണ്ടിവരും. കേവലം 23 വർഷം മാത്രമാണ് കേരളത്തിൽ താമസിച്ചിരുന്നതെങ്കിലും, ഗുണ്ടർട്ടിന് പൂർത്തിയാക്കാനായ കാര്യങ്ങൾ പല പുരുഷായുസുകൊണ്ട് പോലും ചെയ്തെടുക്കാനാവാത്തത്രയാണ്. വേങ്ങയിൽ കുഞ്ഞിരാമൻ നായർ ഗുണ്ടർട്ടിനെ കേരളം സൃഷ്ടിച്ച ഏറ്റവും മഹാനായ മലയാളിയെന്നാണ് വിശേഷിപ്പിച്ചത്. കേരളത്തിലെത്തിയ വേറൊരു മിഷണറിമാർക്കും നേടിയെടുക്കാനാവാത്തവിധം മലയാള സാഹിത്യമണ്ഡലത്തിൽ ചിരപ്രതിഷ്ഠ നേടാൻ ആ ആചാര്യശ്രേഷ്ഠനായി.

"എന്നെ ശക്തനാക്കുന്നവൻ മുഖാന്തിരം ഞാൻ സകലത്തിനും മതിയായവനാകുന്നു" എന്നത് പൗലൊസിനൊപ്പം ഗുണ്ടർട്ടിൻ്റേയും സാക്ഷ്യമാണ്.