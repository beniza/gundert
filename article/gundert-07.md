# ഇല്ലിക്കുന്നിൽ

ബാസൽ മിഷനിൽ ചേർന്ന ഗുണ്ടർട്ട് കേവലം രണ്ടു മാസം മാത്രമാണ് മംഗലാപുരത്ത് താമസിച്ചത്. അതിനകം തന്നെ അദ്ദേഹത്തിനു കേരളം സന്ദർശിക്കാനായി ഒരു അവസരം ലഭിച്ചു. 

തലശേരിക്ക് സമീപത്തുള്ള അഞ്ചരക്കണ്ടി എന്ന സ്ഥലത്ത് മിഖായേൽ ഉപദേശി എന്നൊരാൾ, ലോകപ്രശസ്തമായ കറപ്പ (കറുവാ)ത്തോട്ടത്തിൽ  അടിമപ്പണി ചെയ്തുപോന്നിരുന്നവരുടെ ഇടയിൽ സുവിശേഷം അറിയിക്കുന്നുണ്ടായിരുന്നു. ഈ തോട്ടം നടത്തിപ്പുകാരനായിരുന്ന ബ്രൗൺ സായ്പ് ഒരു ക്രിസ്ത്യാനി അല്ലായിരുന്നുവെങ്കിലും തൻ്റെ തോട്ടത്തിൽ പണിയെടുക്കുന്ന അടിമകളുടെ ജീവിതത്തിൽ എന്തെങ്കിലും പുരോഗതിയുണ്ടാക്കുവാൻ ക്രിസ്തുമതത്തിനു സാധിക്കും എന്ന ചിന്തയിൽ അവരുടെയിടയിൽ പ്രവർത്തിക്കുവാനായി ഒരു മിഷണറിയെ അയക്കേണം എന്ന് റെനിയസിനോട് ആവശ്യപ്പെടുകയുണ്ടായി. അതിനെത്തുടർന്ന് റെനിയസ് ആണ് മിഖായേൽ ഉപദേശിയെ അഞ്ചരക്കണ്ടിയിലേയ്ക്ക് അയച്ചത്. അദ്ദേഹത്തിൻ്റെ പ്രവർത്തനഫലമായി നിരവധിപേർ ക്രിസ്തുവിനെ അറിയുവാനിടയാവുകയും ചെയ്തു.

മിഖായേൽ ഉപദേശിയെക്കുറിച്ചും അദ്ദേഹത്തിൻ്റെ പ്രവർത്തനങ്ങളെക്കുറിച്ചും ഗുണ്ടർട്ട് പാളയംകോട്ട്‌വെച്ച് തന്നെ കേൾക്കുവാനിടയായി. അവിടെ അനേകർ സുവിശേഷം കേൾക്കാൻ താത്പര്യം കാണിക്കുന്നുണ്ട് എന്നും ഗുണ്ടർട്ട് മനസിലാക്കി. അതുകൊണ്ട് അഞ്ചരക്കണ്ടി സന്ദർശിക്കുവാൻ ഗുണ്ടർട്ടിന് താത്പര്യമുണ്ടായിരുന്നു. 

1839 ജനുവരിയിൽ ബാസൽമിഷൻ അധികാരികൾ ഗുണ്ടർട്ടിനോട് കേരളത്തിൽ മിഷൻ പ്രവർത്തനം ആരംഭിക്കുവാൻ സാധിക്കുമോ എന്നാരാഞ്ഞു. അങ്ങനെ ഗുണ്ടർട്ട് കേരളസന്ദർശനത്തിനായി തയാറായി. തലശേരിയിൽ അക്കാലത്ത് പോസ്റ്റ്മാസ്റ്ററായി പ്രവർത്തിച്ചിരുന്ന വെസ്റ്റ് എന്നൊരാളായിരുന്നു അദ്ദേഹത്തിൻ്റെ അതിഥേയൻ. വെസ്റ്റാകട്ടെ ഒരു ക്രിസ്ത്യൻ മിഷണറി ആകാൻ ആഗ്രഹിച്ചിട്ടും അതിനു സാധിക്കാതെ പോയ ഒരു വ്യക്തിയായിരുന്നു. അദ്ദേഹം ഗുണ്ടർട്ടിനെ വളരെ താത്പര്യത്തോടെ കൈക്കൊള്ളുകയും താൻ ഔദ്യോഗികനിലയിലും അല്ലാതെയും പരിചയപ്പെട്ട പല പ്രമുഖവ്യക്തികൾക്കും ഗുണ്ടർട്ടിനെ പരിചയപ്പെടുത്തുകയും ചെയ്തു. ഇവരിൽ പലരും ഒരു മിഷണറി തങ്ങളുടെ ഇടയിൽ പ്രവർത്തിച്ചാൽ കൊള്ളം എന്ന് ആഗ്രഹം പങ്കുവെച്ചു. 

അഞ്ചരക്കണ്ടിയിലെത്തിയപ്പോൾ തോട്ടം പണിക്കാരുടെ സ്ഥിതി താൻ കേട്ടറിഞ്ഞതിലും പരിതാപകരമാണെന്ന് ഗുണ്ടർട്ട് മനസിലാക്കി. തോട്ടമുടമ പണിക്കാർക്കേർപ്പെടുത്തിയിരുന്ന സൗകര്യങ്ങൾക്കൂടി തോട്ടം നടത്തിപ്പുകാർ വെട്ടിക്കുറച്ചിരിക്കുന്നുവെന്നും, മനുഷ്യത്വഹീനമായ ശിക്ഷാമുറകൾക്ക് ആ സാധുക്കൾ വിധേയരാകേണ്ടിവരാറുണ്ടെന്ന കാര്യവും കണ്ട അദ്ദേഹം അഞ്ചരക്കണ്ടിയിലും തലശേരിയിലും മിഷൻ പ്രവർത്തനം നടത്തേണ്ടതിൻ്റെ അനിവാര്യത കാണിച്ചുകൊണ്ട് ബാസലിലേയ്ക്ക് ഒരു കത്തെഴുതി (Frenz 79). അഞ്ചരക്കണ്ടിയിൽ കണ്ട ഹൃദയഭേദകമായ പല കാര്യങ്ങളും, അവിടെ നടക്കുന്ന രൂപാന്തരങ്ങളുടെ നേർവിവരണങ്ങളും ആ കത്തിൽ അദ്ദേഹം കാണിച്ചിരുന്നു. [^Gundert 1]

തോട്ടം പണിക്കാരുടെ അവസ്ഥ ഗുണ്ടർട്ടിൻ്റെ മനസിനെ ഉലച്ചിരുന്നിരിക്കണം. ഏതായാലും ബംഗ്ലാവിൽ ഒരു പ്രാർഥന നടത്തുവാനായുള്ള ക്ഷണത്തെ അദ്ദേഹം നിരസിച്ചു. എന്നാൽ മിഖായേൽ ഉപദേശിയുടെ കൂടെ അദ്ദേഹം ആ അടിമകളെ സന്ദർശിക്കുകയും സുവിശേഷപ്രസംഗങ്ങൾ നടത്തുകയും ചെയ്തു. അവിടെ നടന്നുപോന്ന  കുട്ടികളുടെ ഒരു പാഠശാലകൂടി അദ്ദേഹം സന്ദർശിക്കുകയുണ്ടായി.

മംഗലാപുരത്ത് മടങ്ങിയെത്തിയ ഗുണ്ടർട്ട്, കേരളനാട്ടിൽ മിഷൻപ്രവർത്തനം ആരംഭിക്കേണം എന്ന് തൻ്റെ സഹപ്രവർത്തകരെ അറിയിച്ചു. അതനുസരിച്ച് മ്യൂഗ്ലിങ്ങ് ബാസലിലേയ്ക്ക് അക്കാര്യം കാണിച്ചുക്കൊണ്ട് ഒരു കത്തയച്ചു. ആ കത്തിൻ്റെ മറുപടി വരുന്നതിനു മുമ്പ്തന്നെ ഇക്കാര്യത്തിലുള്ള ദൈവഹിതം വെളിപ്പെടുംപോലെ മലബാറിൽ ഒരു മിഷൻസ്റ്റേഷൻ ആരംഭിക്കുവാനുള്ള സാഹചര്യം ഒരുങ്ങിവന്നു.

ഹേബിക്കിൻ്റെ ശുശ്രൂഷയിൽ മാനസാന്തരപ്പെട്ട ഒരു ഇംഗ്ലീഷ് ന്യായാധിപനായിരുന്നു റ്റി. എൽ. സ്ട്രേഞ്ച്. തൻ്റെ മാനസാന്തരത്തിനുശേഷം തലശേരിയിൽ ഒരു മിഷൻ പ്രവർത്തനം ആരംഭിക്കണം എന്ന് അദ്ദേഹം ആഗ്രഹിക്കുക്കയും അക്കാര്യത്തിൽ CMS മിഷൻ സംഘടനയുടെ സഹായം തേടുകയും ചെയ്തു. എന്നാൽ ആ ശ്രമം പരാജയപ്പെട്ടു. അങ്ങനെയിരിക്കെയാണ് സ്ട്രെയ്ഞ്ചിന് ഇംഗ്ലണ്ടിലേയ്ക്ക് മടങ്ങേണ്ടി വന്നത്. ഉടൻ തന്നെ അദ്ദേഹം ബാസൽ മിഷനുമായി ബന്ധപ്പെട്ട്, തലശേരിക്കടുത്ത് ഇല്ലിക്കുന്നിലുള്ള ബംഗ്ലാവ് അവർക്ക് സംഭാവന ചെയ്യാമെന്ന് അറിയിച്ചു (1839 ഫെബ്. 27). അതിൻപ്രകാരം ഇല്ലിക്കുന്നിലെ ബംഗ്ലാവ് ഏറ്റെടുക്കാൻ ബാസൽ മിഷൻ ഗുണ്ടർട്ടിനെയും ഡേലിംഗർ എന്ന മറ്റൊരു സഹോദരനെയും നിയമിച്ചു. മാർച്ച് 2൹ സ്ട്രെയ്ഞ്ച് ഇംഗ്ലണ്ടിലേയ്ക്ക് തിരികെപ്പോവുകയും 21൹ ഗുണ്ടർട്ടും ഡെലിംഗറും അവിടെ എത്തിച്ചേരുകയും ചെയ്തു. 

![](https://lh3.googleusercontent.com/atIEYDFmeG49h2m4ciHK6Y07Mgk-ZpqMi_wfnu2VZgL5bJ0YvAnd3g_kLT9infQq-B7iUnw9wE9_pzpexIrQLrYjxLxbEiog0JOJMeDI1YFObtClYmX9Jjl3HQ0grN1080aDxiOPFo8_A_9gkxErNXYC-r6je48r-yR8M3oBDUe6g-LbZezq4THjkA)

അവിടെ എത്തിയപ്പോൾ മാത്രമാണ് ആ സംഭാവനയുടെ വലിപ്പം എത്രയെന്ന് അവർക്ക് മനസിലായത്. വളരെ വലുപ്പമുള്ളതും മനോഹരവുമായ ഒരു ബംഗ്ലാവായിരുന്നു ഇല്ലിക്കുന്നിലേത്. ഇതുകൂടാതെ ബൃഹത്തായ ഒരു ഗ്രന്ഥശേഖരവും, നിരവധിയായ ഉപകരണങ്ങളും അനേകം ജോലിക്കാരും അവിടുണ്ടായിരുന്നു. സ്ട്രെയ്ഞ്ചിൻ്റെ സുഹൃത്തുക്കളായിട്ടും, നാട്ടുകാരായിട്ടും ബംഗ്ലാവിലെ ജോലിക്കാരായിട്ടുമൊക്കെയുള്ള വലിയൊരു സംഘം ആളുകൾ അവരെ വരവേൽക്കാനായി അവിടെ കാത്തുനിന്നിരുന്നു. ഈ സൗകര്യങ്ങളെല്ലാം കണ്ട ഗുണ്ടർട്ടിന്, ഇത് തങ്ങളുടെ പ്രവർത്തനങ്ങളിൽ എങ്ങനെ ഫലപ്രദമായി പ്രയോജനപ്പെടുത്താം എന്നതായിരുന്നു ചിന്ത. എന്തായാലും ഇല്ലിക്കുന്നിലെ ബംഗ്ലാവ് കേന്ദ്രമാക്കി പ്രവർത്തിക്കാൻ ഗുണ്ടർട്ടും ഡേലിംഗറും തീരുമാനിക്കുകയും മടങ്ങിപ്പോയി പൂർണഗർഭിണിയായിരുന്ന ജൂലിയയുമൊത്ത് 1839 ഏപ്രിൽ 12-ാം തിയതി തിരികെയെത്തി ബംഗ്ലാവിൽ താമസമാരംഭിക്കുകയും ചെയ്തു. അവർ അവിടെയെത്തി 6-ാം ദിവസം തന്നെ ജൂലിയ തങ്ങളുടെ ആദ്യപുത്രനു ജന്മം നൽകി. ഈ കുട്ടിക്ക് ഹെർമൻ എന്ന് നാമകരണം ചെയ്തു. ഡേലിംഗറാകട്ടെ ഇല്ലിക്കുന്നിലെത്തി അധികം വൈകാതെ തന്നെ രോഗിയായിത്തീരുകയും, മെയ് 4-൹ തിരികെ മംഗലാപുരത്തേയ്ക്ക് മടങ്ങുകയും ചെയ്തു.

ഇല്ലിക്കുന്നിലെ ബംഗ്ലാവ് ഗുണ്ടർട്ടിൻ്റെ ജീവിതത്തിലെ തുടർന്നുള്ള പല പ്രധാനസംഭവങ്ങൾക്കും വേദിയായി. ഗുണ്ടർട്ട് മലയാളഭാഷയിൽ പ്രാവീണ്യം നേടിയതും ഇവിടെവച്ചാണ്.
