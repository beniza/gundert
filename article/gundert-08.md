# മലബാറിലെ സുവിശേഷ പ്രവർത്തനങ്ങൾ

ഭാഷാപണ്ഡിതനും, വിദ്യാഭ്യാസ വിചക്ഷണനും, ചരിത്രകാരനുമായ ഗുണ്ടർട്ട് നമുക്കേവർക്കും സുപരിചിതനാണ്. എന്നാൽ അതിലുപരി ഗുണ്ടർട്ട് ഒരു സുവിശേഷകൻ ആയിരുന്നു. താൻ ഇന്ത്യയിലെത്തിയ സമയം മുതൽ മറ്റുള്ളവരോട് രക്ഷകനായ ക്രിസ്തുവിനെക്കുറിച്ച് പറയുവാൻ ഗുണ്ടർട്ട് ഉത്സാഹം കാട്ടി. തിരുനെൽവേലിയിൽ റെനിയസിൻ്റെ അടുക്കൽ പോകുവാൻ താത്പര്യം കാട്ടിയതിനു പിൻപിലും അവിടെ സുവിശേഷം അറിയിക്കുവാൻ ലഭിക്കുന്ന അവസരം ആയിരുന്നു കാരണം.

അഞ്ചരക്കണ്ടിയിൽ മിഖായേൽ ഉപദേശിയുടെ പ്രവർത്തനം കണ്ടതിനാലാണല്ലോ അദ്ദേഹം മലബാറിലേയ്ക്ക് പ്രവർത്തനത്തിനെത്താൻ താത്പര്യം കാട്ടിയത്. അങ്ങനെ തലശേരിക്കടുത്ത് ഇല്ലിക്കുന്നിലെത്തിയ ഗുണ്ടർട്ട് അധികം വൈകാതെ തന്നെ സുവിശേഷീകരണവും ആരംഭിച്ചു. എന്നാൽ ആ ഉദ്യമം ഉദ്ദേശിച്ചത്ര ഫലപ്രദമല്ലാതെ വന്നു. അദ്ദേഹം നാട്ടുകാരോട് ബന്ധം സ്ഥാപിക്കാൻ ശ്രമിച്ചെങ്കിലും അവർ അദ്ദേഹത്തോടും കുടുംബത്തോടും കുറച്ച് അകലം വിട്ടാണ് നിന്നത്. ഒരുപക്ഷേ ഇല്ലിക്കുന്നിലെ ബംഗ്ലാവിലെ മുൻ താമസക്കാർ ബ്രിട്ടിഷ് ഗവണ്മെൻ്റിൻ്റെ ഉന്നതോദ്യോഗസ്ഥർ ആയിരുന്നു എന്നതാകാം അതിൻ്റെ കാരണം. തദ്ദേശീയർ തങ്ങളെ ഉന്നതരെന്ന് കാണുന്നത് സുവിശേഷഘോഷണത്തിനു തടസ്സമാകുന്നതായി അദ്ദേഹം തിരിച്ചറിഞ്ഞു. സാധാരണക്കാരായ നാട്ടുകാർ അവതാരപുരുഷന്മാരെപ്പോലെ തങ്ങളെ കരുതുന്നിടത്തോളം അവരോട് ഇടപഴകുവാനും ക്രിസ്തുവിൻ്റെ സ്നേഹം പങ്കുവെക്കുവാനും ആവില്ലെന്നും അതുകൊണ്ട് തന്നെ ആ വിടവ് നികത്തേണ്ടത് ആവശ്യമാണെന്നും മനസിലാക്കിയ അദ്ദേഹം ഇല്ലിക്കുന്നിലെ ആ മനോഹര ബംഗ്ലാവ് വിട്ട് തലശേരി പട്ടണത്തിലെ ഒരു ചെറിയ ഭവനത്തിലേയ്ക്ക് താമസം മാറ്റി. ബംഗ്ലാവ് വാടകയ്ക്ക് കൊടുത്ത് അതിൽനിന്നും ലഭിക്കുന്ന വരുമാനം കൊണ്ട് മറ്റൊരു മിഷണറികുടുംബത്തെ തന്നോടൊപ്പം പ്രവർത്തിക്കുവാനായി അയക്കാനാവശ്യപ്പെട്ടുകൊണ്ട് മിഷൻ ആസ്ഥാനത്തേയ്ക്ക് ഒരു കത്തും അദ്ദേഹം അയച്ചു. പട്ടണത്തിലേയ്ക്ക് താമസം മാറിയതിൽ ജൂലിയയും സന്തുഷ്ടയായിരുന്നു. അതുമൂലം അവർക്കും മുതിർന്ന സ്ത്രീകളുടെയും പെൺകുട്ടികളുടെയും ഇടയിൽ കൂടുതൽ പ്രവർത്തിക്കാനുള്ള അവസരം കൈവന്നു. 

1839 ഒക്റ്റോബർ മാസത്തിലാണ് ഗുണ്ടർട്ട് തലശേരിയിലേയ്ക്ക് താമസം മാറ്റുന്നത്. ഈ തീരുമാനം മറ്റുള്ളവർക്കൊക്കെ വിസ്മയകരമായി തോന്നിയെങ്കിലും ഗുണ്ടർട്ടിനും കുടുംബത്തിനും അത് ഇഷ്ടമായി എന്ന് കത്തുകളിൽനിന്നും മനസിലാക്കാം. തലശേരിയിൽ എത്തിയ ഉടൻതന്നെ ഗുണ്ടർട്ട് സുവിശേഷം അറിയിക്കുന്നതിൽ വ്യാപൃതനായി. വൈകുന്നേരങ്ങളിൽ അദ്ദേഹം ചന്തകളിലും മറ്റും ചെന്ന് ലഘുലേഖകൾ വിതരണം ചെയ്യുകയും മറ്റുള്ളവരോട് സുവിശേഷം പങ്കിടുകയും പ്രസംഗങ്ങൾ നടത്തുകയും ചെയ്തുപോന്നു.

ഗുണ്ടർട്ട് കേരളത്തിലെത്തിയിട്ട് മാസങ്ങൾ മാത്രമേ ആയിട്ടുള്ളു, അദ്ദേഹം മലയാളം പഠിക്കുവാൻ ആരംഭിച്ചു വരുന്നതേ ഉള്ളു താനും. എങ്കിലും അദ്ദേഹം പരസ്യപ്രസംഗത്തിനായി തുനിഞ്ഞിറങ്ങി. തലശേരി ചന്തയിൽ ഭൂരിഭാഗം വരുന്ന മുഹമ്മദീയർ ശബ്ദമുയർത്തി അദ്ദേഹത്തിൻ്റെ പ്രസംഗത്തെ തടസപ്പെടുത്തി. അദ്ദേഹത്തിൻ്റെ ഭാഷാവൈകല്യങ്ങൾ നിമിത്തം പലരും അദ്ദേഹത്തെ പരിഹസിച്ചു. വിദ്യാസമ്പന്നരും മാന്യരുമായവർ ആരും അദ്ദേഹത്തിനു ചെവികൊടുത്തില്ല. ചന്തയിൽ അലസരായി നടന്ന ചിലർ മാത്രമാണ് ആ പ്രസംഗങ്ങൾ കേൾക്കാൻ എന്തെങ്കിലും താത്പര്യം കാട്ടിയത്. ക്രമേണ അദ്ദേഹത്തിൻ്റെ ആവേശം കുറഞ്ഞുതുടങ്ങി. സെപ്റ്റംബർമാസം ആയപ്പോഴേക്കും പരസ്യപ്രസംഗങ്ങൾ ഏതാണ്ട് പൂർണമായിത്തന്നെ അദ്ദേഹം ഒഴിവാക്കി. “പറയാനുള്ളതെല്ലാം ഞാൻ പറഞ്ഞു കഴിഞ്ഞു. ഇതിൽക്കൂടുതലായൊന്നും എനിക്ക് ഈ മാർഗത്തെക്കുറിച്ച് പറയാനില്ല. ഇനി എത്ര പ്രസംഗങ്ങൾ നടത്തിയാലും ഇതിലേറെയൊന്നും വിശദീകരിക്കാനുമില്ല. ഞാനിപ്പോൾ കൂടെക്കൂടെ ചന്തയിലൂടെ കടന്നുപോയി ആവശ്യപ്പെടുന്നവർക്ക് ലഘുലേഖകൾ വിതരണം ചെയ്യുകയും താത്പര്യം കാട്ടുന്നവരെ വീട്ടിലേയ്ക്ക് ക്ഷണിക്കുകയും ചെയ്യുന്നു. അനുഗൃഹീതമായ ഒരു ഇന്ത്യൻ നാവുള്ള കരുത്തനായ ഒരു പ്രഭാഷകനെ ദൈവം അയയ്ക്കുന്നെങ്കിൽ അയാളെ കേൾക്കുവാൻ എനിക്ക് താത്പര്യമുണ്ട്” എന്ന് നവംബർ മാസം അദ്ദേഹം കുറിച്ചു.

അപ്പോൾത്തന്നെ ഗുണ്ടർട്ടിൻ്റെ പ്രവർത്തനങ്ങൾ മൂലം ചില ഫലങ്ങളും ഉളവാകുവാനിടയായി. തീയ്യ സമുദായത്തിൽപ്പെട്ട മന്ദി എന്നൊരു സ്ത്രീ രോഗിയായതിനെത്തുടർന്ന് തലശേരിയിൽ ഒരു മകളോടൊപ്പം താമസിച്ചുപോന്നു. സുവിശേഷം കേട്ടാറെ ഈ സ്ത്രീ യേശുവിനെ കൂടുതലായി അറിയുവാൻ ആഗ്രഹിച്ചു. അങ്ങനെ ഗുണ്ടർട്ട് അവരോട് യേശുക്രിസ്തുവിനെക്കുറിച്ച് വിവരിച്ചപ്പോൾ ദൈവം അവരുടെ ഹൃദയം തുറന്നു. അവർ യേശുവിനെ രക്ഷിതാവായി അംഗീകരിച്ചു. അവരുടെ രോഗവും ഭേദമായി. അവർ പിന്നീട് തൻ്റെ ഭർത്താവായ ചോയിയെയും വചനം കേൾക്കാനായി ഗുണ്ടർട്ടിൻ്റെ അടുക്കൽ കൊണ്ടുവന്നു. കുറെനാൾ സുവിശേഷം കേട്ടതിനു ശേഷം അയാൾ “ഞാൻ ജീവിതത്തിൽ ഒരിക്കലും പാപം ചെയ്തിട്ടില്ല” എന്ന് പറഞ്ഞ് തിരികെപ്പോകുവാനിടയായി. മന്ദിയുടെ മകൾ മറിയ പക്ഷെ കർത്താവിനെ വിശ്വസിക്കുകയും പിന്നത്തേതിൽ കണ്ണൂരിലുള്ള തിമൊത്തി ഉപദേശിയുടെ ഭാര്യയായിത്തീരുകയും ചെയ്തു. ഗുണ്ടർട്ടിൻ്റെ ശുശ്രൂഷയുടെ ആദ്യഫലമായ മന്ദിയും മറിയയും എതിർപ്പുകളുടെ നടുവിലും ജീവാവസാനത്തോളം കർത്താവിനെ പിന്തുടർന്നു. 

അഞ്ചരക്കണ്ടിയിൽ സുവിശേഷത്തോട് താത്പര്യം പ്രകടിപ്പിച്ച ഒരു കുടുംബത്തെ ഗുണ്ടർട്ട് തലശേരിയിലേയ്ക്ക് കൂട്ടിക്കൊണ്ടുവന്ന് സുവിശേഷം പങ്കുവച്ചു. അക്കൂട്ടത്തിൽപ്പെട്ട കണ്ടപ്പൻ എന്ന വ്യക്തിയൊഴികെ ബാക്കിയെല്ലാവരും തിരികെപ്പോവുകയുണ്ടായി. എന്നാൽ കണ്ടപ്പൻ സ്നാനമേറ്റ് യോസേഫ് എന്ന നാമം സ്വീകരിക്കുകയും കർത്താവിനു വളരെ പ്രയോജനമുള്ള ഒരു വേലക്കാരനായിത്തീരുകയും ചെയ്തു. മറ്റുള്ളവരുടെ മടങ്ങിപ്പോക്കിൽ നന്നാ നിരാശപ്പെട്ടിരുന്ന ഗുണ്ടർട്ടിന് യോസേഫിൻ്റെ മാനസാന്തരം വളരെ ആശ്വാസപ്രദമായിരുന്നു. പലവിധ പ്രതിസന്ധികൾക്കിടയിലും ഗുണ്ടർട്ട് അഞ്ചരക്കണ്ടിയിലെ വേല പിന്നേയും തുടർന്നു പോരുകയും ചെയ്തു. അതിൻ്റെ ഫലമായി 1841-ൽ 16 പേരെ അഞ്ചരക്കണ്ടിയിൽ സ്നാനപ്പെടുത്തുവാൻ ഇടയായി.

ഇവിടെ എടുത്തു പറയേണ്ട മറ്റൊരു വ്യക്തി ഗുണ്ടർട്ടിനെ മലയാള, സംസ്കൃതഭാഷകളും വൈദ്യവും പഠിപ്പിക്കാനെത്തിയ കുഞ്ഞിക്കണ്ണൻ ഗുരുനാഥനാണ്. തലശേരിക്കടുത്ത് ചൊക്ലി സ്വദേശിയായിരുന്ന കുഞ്ഞിക്കണ്ണൻ, ഊരാച്ചേരി ഗുരുനാഥന്മാർ എന്ന പേരിൽ പ്രശസ്തരായിരുന്ന പണ്ഡിതസഹോദരങ്ങളിൽ ഏറ്റവും മൂത്ത വ്യക്തിയായിരുന്നു. ഭാഷയിലും വൈദ്യത്തിലും അതീവ പ്രാവീണ്യം ഉണ്ടായിരുന്ന കുഞ്ഞിക്കണ്ണൻ വൈദ്യനുമായി ഗുണ്ടർട്ട് അടുത്തിടപഴകിവന്നു. വൃദ്ധനായ ദാർശനികൻ എന്നാണ് ഗുണ്ടർട്ട് ഇദ്ദേഹത്തെക്കുറിച്ച് ബഹുമാനപുരസരം കുറിച്ചിരിക്കുന്നത്. ഗുണ്ടർട്ടിൽനിന്നും സുവിശേഷം കേട്ട ഗുരുനാഥൻ “ക്രിസ്തീയ വിശ്വാസമാർഗത്തെപ്പോലെ രക്ഷയ്ക്കായി ഉതകുന്ന മറ്റൊരു മാർഗമില്ല” എന്ന് സമ്മതിച്ചെങ്കിലും സ്നാനപ്പെടുവാൻ തയാറല്ലായിരുന്നു. സ്നാനമേൽക്കാതെയാണ് കുഞ്ഞിക്കണ്ണൻ വൈദ്യൻ മരണമടഞ്ഞത്. അദ്ദേഹത്തിൻ്റെ മകൻ സുവിശേഷത്തോട് കുറെക്കൂടി താത്പര്യം കാട്ടിയെങ്കിലും സ്നാനമേൽക്കുന്നതിനുമുമ്പെ ഗുണ്ടർട്ടിനെ വിട്ടുപോയി. എന്നിരുന്നാൽതന്നെയും ഗുണ്ടർട്ടിന് ഭാഷാ പഠനത്തിലും, ഗുണ്ടർട്ട് തുടങ്ങിവച്ച സ്കൂളുകളുടെ പ്രവർത്തനങ്ങളിലും ഒക്കെ ഈ വൃദ്ധനായ ദാർശനികനുമായുള്ള ബന്ധം വളരെ നിർണ്ണായകമായിരുന്നു. 

ഗുണ്ടർട്ടിൻ്റെ ശുശ്രൂഷയുടെ ഫലമായി നിരവധി പേർ ക്രിസ്തുവിനെ അറിഞ്ഞെങ്കിലും, അവരിൽ പലരും തങ്ങളുടെ മാനസാന്തരത്തിനു യോഗ്യമായ ഫലം കായ്ക്കാതിരുന്നത് ഗുണ്ടർട്ടിനെ വളരെയധികം ദുഃഖിതനാക്കി. ഒരിക്കൽ അദ്ദേഹം ഇങ്ങനെയെഴുതി: “ഇവരിൽ (സ്നാനപ്പെട്ടവർ) മിക്കപേരും ക്രേത്യരെപ്പോലെ കള്ളന്മാരും ദുഷ്ടജന്തുക്കളും അത്രേ. എന്നെ എതിർക്കുന്ന അക്രൈസ്തവരുടെ അവിശ്വാസത്തേക്കാൾ ക്രിസ്ത്യാനികൾ എന്ന് പേർ ധരിക്കുന്ന ഇക്കൂട്ടരുടെ മന്ദതയും ദുർന്നടപ്പും എന്നെ വല്ലാതെ അസഹ്യപ്പെടുത്തുന്നു”. ഈ ഒരൊറ്റവരിയിൽനിന്നും അദ്ദേഹത്തിൻ്റെ മനോവേദന എത്രമാത്രം ആഴമേറിയതായിരുന്നുവെന്ന് നമുക്ക് മനസിലാക്കാം.

എന്നാൽ ഗുണ്ടർട്ട് വിതച്ച വിത്തുകളിൽ ചിലത് നല്ലനിലത്തു വീണുതാനും. അത്തരത്തിലുള്ള ഒരു മാനസാന്തരമായിരുന്നു അഞ്ചരക്കണ്ടിയിൽനിന്നുമുള്ള മന്നൻ്റേത്. അഞ്ചരക്കണ്ടിയിലെ സ്കൂൾ ചിലസാഹചര്യങ്ങളാൽ നിന്നുപോകാനിടവന്നപ്പോൾ അവിടുള്ള മീൻപിടുത്തക്കാരുടെ കുട്ടികൾക്കായി ഒരു സ്കൂൾ ആരംഭിച്ചാൽ താൻ അവിടെ അദ്ധ്യാപകനായി ജോലി ചെയ്തുകൊള്ളാം എന്ന വാഗ്ദാനവുമായി എത്തിയതായിരുന്നു മന്നൻ. അദ്ദേഹത്തിൻ്റെ കുടുംബവും പരമ്പരാഗതമായി മത്സ്യബന്ധനത്തിൽ ഏർപ്പെട്ടിരുന്നവരായിരുന്നെങ്കിലും മന്നൻ്റെ പിതാവിൻ്റെ കാലം മുതൽ അവർ വൈദ്യവൃത്തിയിലേർപ്പെട്ടുപോന്നു. സംസ്കൃതശാസ്ത്രഗ്രന്ഥങ്ങളിൽ നൈപുണ്യമുണ്ടായിരുന്ന അദ്ദേഹം പലതരം പൂജകൾ ചെയ്തുപോന്നിരുന്ന ഒരു വ്യക്തിയായിരുന്നു. അതുമുഖാന്തരം അദ്ദേഹത്തിന് ജാതിമതഭേദമെന്യേ സമൂഹത്തിൻ്റെ എല്ലാ തലത്തിലുമുള്ള വ്യക്തികളുമായി ബന്ധം പുലർത്താനായി. എന്നാൽ തൻ്റെ വ്യക്തിജീവിതത്തിൽ തീരെ മനഃശാന്തിയില്ലാതെ മന്നൻ അസ്വസ്ഥനായിരുന്നു. അങ്ങനെയിരിക്കെയാണ് ഗുണ്ടർട്ടുമായി പരിചയപ്പെടുന്നതും ക്രമേണ സുവിശേഷം കേൾക്കുവാനിടവന്നതും. ആദ്യമൊക്കെ അദ്ദേഹം ഗുണ്ടർട്ടുമായി തർക്കങ്ങളിലും സംവാദങ്ങളിലും ഏർപ്പെട്ടുപോന്നു. എന്നാൽ അധികം വൈകാതെ സുവിശേഷസത്യം ഗ്രഹിച്ച മന്നൻ തൻ്റെ ജീവിതം ക്രിസ്തുവിനായി സമർപ്പിക്കുവാനിടവന്നു. ക്രിസ്ത്യാനിയായ മന്നൻ, പോൾ ചന്ദ്രൻ എന്ന പേർ സ്വീകരിച്ചു. വളരെ സാക്ഷ്യം പുലർത്തിയ അദ്ദേഹവുമായി ഗുണ്ടർട്ട് ഉത്തമസൗഹൃദത്തിലായി. ഗുണ്ടർട്ട് ജർമനിയിലേയ്ക്ക് മടങ്ങിയശേഷം പോൾ ചന്ദ്രൻ്റെ മകൻ ഫിലിപ്പിനെ ബാസലിലേയ്ക്ക് തുടർവിദ്യാഭ്യാസത്തിനായി കൊണ്ടുപോയി. എന്നാൽ 1865ൽ ഫിലിപ്പ് അവിടെവെച്ച് മരണപ്പെട്ടു. പോൾ ചന്ദ്രൻ്റെ ജീവിതകഥ 1866ൽ ‘ഫിലിപ് ചന്ദ്രനും അയാളുടെ പിതൃഭവനവും’ എന്ന പേരിൽ ഗുണ്ടർട്ട് ജർമൻ ഭാഷയിൽ പ്രസിദ്ധപ്പെടുത്തി.

വിസ്താരഭയത്താൽ ഗുണ്ടർട്ടിൻ്റെ സുവിശേഷപ്രവർത്തനങ്ങളുടെ വളരെച്ചെറിയ ഒരു വിവരണം മാത്രമാണിവിടെ ചേർത്തിരിക്കുന്നത്. അനേകരോട് സുവിശേഷം പങ്കുവെക്കുവാനും നിരവധിപ്പേരെ ക്രിസ്തുവിലേയ്ക്ക് ആദായപ്പെടുത്തുവാനും അദ്ദേഹത്തിനായി. അദ്ദേഹം പ്രശസ്തനായിരിക്കുന്നത് മറ്റുപല മേഖലകളിലെയും തൻ്റെ നിസ്തുല്യ സംഭാവനകളെപ്രതിയാണെങ്കിലും തന്നെ രക്ഷിച്ച ക്രിസ്തുവിൻ്റെ സ്നേഹം മറ്റുള്ളവരോട് പങ്കുവയ്ക്കുന്നതിൽ ഗുണ്ടർട്ട് എന്നും ഉത്സുകനായിരുന്നു. ലോകപ്രകാരം എന്തൊക്കെ നേടിയാലും ക്രിസ്തുവിനായി ചെയ്തത് മാത്രമേ നിലനിൽക്കുകയുള്ളൂവെന്ന് അദ്ദേഹം വിശ്വസിച്ചിരുന്നിരിക്കാം. എന്തായാലും നമുക്കേവർക്കും മാതൃകയാക്കാനുതകുന്ന ഒരു ഉത്തമജീവിതത്തിനുള്ള ദൃഷ്ടാന്തമാണ് ഗുണ്ടർട്ടിൻ്റേത്.  

പ്രിയ വായനക്കാരാ, നാം എന്നാണ് അവസാനമായി മറ്റൊരാൾക്ക് ക്രിസ്തുവിനെ പരിചയപ്പെടുത്തിക്കൊടുത്തത്? ഗുണ്ടർട്ടിനെപ്പോലെ സുവിശേഷദീപമേന്താൻ നാം തയാറാണോ? യേശുവിനെ അറിയാത്ത കോടിക്കണക്കിന് ആളുകൾ നമ്മുടെ രാജ്യത്തുണ്ട്! അവർ നശിച്ചുപോകുന്നതിനെയോർത്ത് നമ്മുടെ ഉള്ളം അസ്വസ്ഥമാകുന്നുണ്ടോ? യേശുവിൻ്റെ ഉള്ളം തീർച്ചയായും അസ്വസ്ഥമാകുന്നുണ്ട്. കാലം ഇനി അധികമില്ല. എൻ്റെ മകളേ, മകനേ, സഹോദരീ, സഹോദരാ, മാതാവേ, പിതാവേ—യേശു നമ്മെ വിളിക്കുന്നു. അരുമനാഥൻ്റെ ശബ്ദത്തിന് ചെവികൊടുക്കാം