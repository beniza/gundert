# മലബാറിലെ പ്രവർത്തനങ്ങൾ

വിവാഹാനന്തരം ഗുണ്ടർട്ടും ജൂലിയയും തിരുനെൽവേലിയിലേയ്ക്കുള്ള യാത്ര അത്യധികം ആവേശത്തോടെയാണ് ആരംഭിച്ചത്. നീണ്ട നാളത്തെ അനിശ്ചിതത്വങ്ങൾക്ക് ശേഷം തങ്ങൾക്ക് സ്വതന്ത്രമായി പ്രവർത്തിക്കാനായി ഒരിടം ലഭിച്ചതിൽ അവർ സന്തോഷിച്ചു. ഗുണ്ടർട്ടാകട്ടെ താൻ ഏറ്റവും ബഹുമാനിച്ചിരുന്ന റെനിയസ് തുടങ്ങിവെച്ച വേല തുടരുവാൻ ലഭിച്ച ആ അവസരം ഒരു ദൈവിക നിയോഗമായി കരുതുകയും ചെയ്തു.

യാത്ര തൃശ്ശിനാപ്പള്ളിയിൽ (തിരുച്ചി) എത്തിയപ്പോൾ നിരാശാജനകമായ ഒരു വാർത്തയായിരുന്നു ആ നവദമ്പതികളെ കാത്തിരുന്നത്. തങ്ങളെ തിരുനെൽവേലിയിലേയ്ക്ക് ക്ഷണിച്ച, റെനിയസിൻ്റെ സഹപ്രവർത്തകരായിരുന്ന ജർമൻ മിഷണറിമാർ ഇംഗ്ലീഷ് മിഷണറി സംഘത്തിൽ ചേർന്നുവെന്ന് അറിയിക്കുന്ന ഒരു കത്ത് അവർക്ക് തൃശ്ശിനാപ്പള്ളിയിൽ വച്ച് ലഭിച്ചു. ഇക്കാര്യം അറിഞ്ഞപ്പോൾ ഗുണ്ടർട്ട് വളരെ വ്യസനിച്ചു. ഇംഗ്ലീഷുകാരോടൊപ്പം ചേർന്ന് പ്രവർത്തിക്കുവാൻ അദ്ദേഹത്തിനു മനസുവന്നില്ല. ഒരുപക്ഷേ ഗ്രോവ്സുമായുണ്ടായ മനപ്പൊരുത്തമില്ലായ്മ അതിനു കാരണമായിരുന്നേക്കാം. മറ്റേതെങ്കിലും ഒരു മിഷണറിസംഘത്തോടൊപ്പം ചേർന്ന് പ്രവർത്തിക്കുവാൻ അദ്ദേഹം ആഗ്രഹിച്ചു. ഇക്കാര്യം ജൂലിയയോട് പറഞ്ഞപ്പോൾ അവർ അതിനനുകൂലമായ ഒരു മറുപടി കൊടുക്കുകയും ചെയ്തു. അങ്ങനെ അവർ ഇരുവരും ബാസൽമിഷനോടൊപ്പം ചേരുവാൻ തീരുമാനിച്ച് അക്കാര്യം കാണിച്ച് ബാസൽമിഷനിലേയ്ക്കൊരു കത്ത് അയച്ചു. ത്യൂബിങ്ങനിൽ ഗുണ്ടർട്ടിൻ്റെ ഉറ്റചങ്ങാതിയായ ഹെർമൻ മ്യൂഗ്ലിംഗ് അപ്പോഴേയ്ക്കും ബാസൽമിഷണറിയായി മംഗലാപുരത്ത് പ്രവർത്തനം ആരംഭിച്ചിരുന്നു. മ്യൂഗ്ലിംഗ് ഇതിനു മുമ്പും ഗുണ്ടർട്ടിനെ ബാസൽ മിഷനിലേയ്ക്ക് ക്ഷണിച്ചിരുന്നു താനും.

എന്തായാലും അവർ തങ്ങളുടെ യാത്ര തുടരുകയും 1838 ആഗസ്ത് മാസം 29൹ തിരുനെൽവേലിയിൽ എത്തിച്ചേരുകയും ചെയ്തു.

തിരുനെൽവേലിയിൽ എത്തിയ ഗുണ്ടർട്ട് ഇംഗ്ലീഷുകാരോടൊപ്പം ചേരാൻ വിസമ്മതിച്ചു. ഇംഗ്ലീഷുകാരുടെ പണം ഗുണ്ടർട്ടിനെ ഒട്ടും ആകർഷിച്ചില്ല. എന്നിരുന്നാൽക്കൂടി അവരുടെ നിർബന്ധം മൂലം തദ്ദേശിയർക്കുവേണ്ടി ഒരു വൈദികശാല ആരംഭിക്കുവാൻ സഹായിക്കമെന്ന് അദ്ദേഹം സമ്മതിച്ചു. ഇക്കാലയളവിൽ തമിഴ്ഭാഷയിൽ അദ്ദേഹം ചില ഗ്രന്ഥങ്ങൾ രചിക്കുകയും ചെയ്തു. അധികം വൈകാതെ മ്യൂഗ്ലിംഗിനയച്ച കത്തിനുള്ള മറുപടി ഗുണ്ടർട്ടിനു ലഭിച്ചു. ആ കത്തിൽ ബാസൽ മിഷനു തമിഴ്‌നാട്ടിൽ ഒരു വേല തുടങ്ങാൻ താത്പര്യമില്ലയെന്നും, കന്നഡ പഠിക്കാൻ സാധിക്കുമെങ്കിൽ തങ്ങളുടെ മിഷനോട് ചേരാം എന്നും എഴുതിയിരുന്നു. “അയ്യോ! വീണ്ടും ഒരു ഭാഷ പഠിക്കണമല്ലോ” എന്ന് വിചാരിച്ചു ഗുണ്ടർട്ട് വിഷമിച്ചു. എങ്കിലും ദൈവേഷ്ടമറിവാൻ വളരെ പ്രാർത്ഥിച്ച് ഒടുക്കം അതിനായി മുതിർന്നു. 

അങ്ങനെ തിരുനെൽവേലിയിലെത്തി ഏതാനും ആഴ്ചകൾക്കകം തന്നെ ഗുണ്ടർട്ടും ജൂലിയയും അവരോട് വിടചൊല്ലി ബാസൽമിഷനിൽച്ചേരാനായി തങ്ങളുടെ അടുത്ത യാത്രതുടങ്ങി. ജൂലിയയുടെ ജന്മദിനമായ ഒക്റ്റോബർ 1നായിരുന്നു അത്. ഇത്തവണ ഗുണ്ടർട്ട് കുതിരപ്പുറത്തും ജൂലിയ പല്ലക്കിലുമായിരുന്നു. മൂന്നാം ദിനം അവർ നാഗർകോവിലിൽ എത്തിച്ചേരുകയും അവിടെയുള്ള മിഷൻ പ്രസുകാരെ തൻ്റെ തമിഴ് രചനകൾ പ്രസിദ്ധീകരിക്കാനായി ഏൽപ്പിക്കുകയും ചെയ്തു. ദുഃഖകരമെന്ന് പറയട്ടെ തമിഴ് ഭാഷയ്ക്കും ജനതയ്ക്കും മുതൽക്കൂട്ടായി തീരുമായിരുന്ന ആ രചനകൾ വെളിച്ചം കണ്ടില്ല. 

നാഗർകോവിലിൽനിന്നും അവർ തിരുവനന്തപുരം ലക്ഷ്യമാക്കി നീങ്ങി. അങ്ങനെ ആയാസകരമായ യാത്രകൾക്കൊടുവിൽ കോരിച്ചൊരിയുന്ന മഴയുടെ അകമ്പടിയോടെ അദ്ദേഹം കേരളനാട്ടിലെത്തിച്ചേർന്നു. കേരളത്തിൻ്റെ വശ്യസുന്ദരമായ പ്രകൃതിഭംഗിയിൽ മനംമയങ്ങി ശരീരം കുളിർന്ന് അദ്ദേഹം എഴുതി: “മലകളിലെല്ലാം പച്ചപ്പ്, വരണ്ട കർണാട്ടിക് ദേശം കടന്നു വരുന്നവന് ഈ നാട് പറുദീസയാണ്”. 

അവിടെനിന്നും വടക്കോട്ടുള്ള യാത്ര പ്രധാനമായും ജലമാർഗമായിരുന്നു. തിരുവനന്തപുരത്തുനിന്നും കൊല്ലം, ആലപ്പുഴ താണ്ടി കോട്ടയത്ത് എത്തിച്ചേർന്നു. അവിടെ അദ്ദേഹം ബഞ്ചമിൻ ബെയ്‌ലി അടക്കമുള്ള CMS മിഷണറിമാരുമായി ചില ദിവസങ്ങൾ ചെലവിട്ടു. സുറിയാനിക്കാരും മിഷണറിമാരും തമ്മിൽ പിണക്കം ഉടലെടുക്കുന്ന സമയമായിരുന്നു അത്. അക്കാര്യവും അവർ അവിടെ അവരുടെ സംസാരവിഷയമായി. കൊച്ചിയിലേയ്ക്കായിരുന്നു പിന്നീടുള്ള യാത്ര. അവിടെയും കുറെദിവസം തങ്ങിയശേഷം 23-ാം തീയതി രാവിലെ ഒരു പത്തേമാരിയിൽ മംഗലാപുരം ലക്ഷ്യമാക്കിയുള്ള യാത്ര ആരംഭിച്ചു.

ആ യാത്രയിൽ ഗുണ്ടർട്ടിനും ജൂലിയയ്ക്കുമൊപ്പം മാപ്പിളമാരും, യഹൂദരും, പോർത്തുഗീസുകാരുമൊക്കെ സഹയാത്രികരായുണ്ടായിരുന്നു. ചിരിയും കളിയും പരിഹാസവുമൊക്കെയായി അവർ യാത്രയുടെ രസം നുകർന്നുകൊണ്ടേയിരുന്നു. സൂര്യൻ അസ്തമിച്ചതോടെ ഒരു കൊടുങ്കാറ്റിനുള്ള ലക്ഷണം ഉണ്ടെന്ന് ഗുണ്ടർട്ട് മനസിലാക്കുകയും പത്തേമാരിയിലെ ആളുകളോട് അക്കാര്യം പറയുകയും, പായ താഴ്ത്തുവാൻ ആവശ്യപ്പെടുകയും ചെയ്തു. എന്നാൽ അവരാകട്ടെ മടിപിടിച്ച് ഗുണ്ടർട്ടിൻ്റെ മുന്നറിയിപ്പ് അവഗണിച്ചു. അധികം സമയം കഴിയുന്നതിനുമുമ്പേ കോരിച്ചൊരിയുന്ന മഴയും ശക്തമായ കൊടുങ്കാറ്റും അവർക്കഭിമുഖീകരിക്കേണ്ടതായി വന്നു. ഗുണ്ടർട്ട് മുന്നറിയിപ്പ് കൊടുത്തതുപോലെതന്നെ പത്തേമാരിയുടെ പായ കീറിപ്പോകുകയും ചെയ്തു. അതോടെ മുമ്പ് കളിയിലും ചിരിയിലും മുഴുകിയിരുന്ന യാത്രക്കർ ഭയന്ന് നിലവിളിക്കുവാനാരംഭിച്ചു. ഈ സമയം ജൂലിയയാകട്ടെ ഇതൊന്നും അറിയാതെ തൻ്റെ പല്ലക്കിനുള്ളിൽ കിടന്നുറങ്ങുകയായിരുന്നു. ഗുണ്ടർട്ട് അവരെ വിളിച്ചുണർത്തിയപ്പോൾ കടൽക്ഷോഭവും ആളുകളുടെ നിലവിളിയും കണ്ട അവർ അമ്പരന്നു ഭയചകിതയായി. 

ഇതേസമയം മറ്റെല്ലാ പ്രതീക്ഷയും നഷ്ടപ്പെട്ട വള്ളക്കാർ ഗുണ്ടർട്ടിനരികെയെത്തി തൻ്റെ ദൈവത്തോട് പ്രാർത്ഥിക്കേണം എന്നാവശ്യപ്പെട്ടു. ഗുണ്ടർട്ട് തമിഴ്ഭാഷയിൽ ഉച്ചത്തിൽ പ്രാർത്ഥിച്ചു. പത്തേമാരിയിലുണ്ടായിരുന്ന മലയാളികൾക്ക് അത് മനസിലാകുകയും ചെയ്തു. ഇത് കണ്ട ഗുണ്ടർട്ട് ഭയം, വിശ്വാസം, പുനരുത്ഥാനം എന്നിവയെക്കുറിച്ച് അവരോട് സംസാരിച്ചു. ഇതിനുശേഷം ഗുണ്ടർട്ട് ചുക്കാൻ പിടിക്കാൻ ഭാവിച്ചെങ്കിലും ജൂലിയ മോഹാലസ്യപ്പെട്ട് പോയതിനാൽ അവരുടെ അരികിൽത്തന്നേ നിന്നു “എത്ര തിരമാല അടിച്ചാലും നാം ദൈവത്തിൻ്റെ കയ്യിൽ ഇരിക്കുന്നുവല്ലോ” എന്ന് പറഞ്ഞ് അവരെ ആശ്വസിപ്പിപ്പാൻ ശ്രമിച്ചു. എന്നാൽ ഒരു വലിയ തിരമാല ആഞ്ഞടിച്ച് വെള്ളം കയറി ആ പത്തേമാരി നിറഞ്ഞതുകണ്ടപ്പോൾ ഗുണ്ടർട്ടിൻ്റെയും പ്രതീക്ഷകൾ അസ്തമിച്ചു. ആ മുങ്ങുന്ന പത്തേമാരിയിൽ മരണം മുമ്പിൽ കണ്ട താൻ ഭാര്യയോടായി “സമുദ്രം തൻ്റെ മരിച്ചവരെ തിരിച്ചുകൊടുക്കും” എന്ന വാക്യം പറഞ്ഞ് അവരെ ധൈര്യപ്പെടുത്തുകയും അവരിരുവരും അതിനായി തയാറാകുകയും ചെയ്തു. അത്ഭുതം എന്ന് പറയട്ടെ ആ സമയം തന്നെ അവരുടെ ഉള്ളിലെയും സമുദ്രത്തിലെയും ക്ഷോഭം അവസാനിച്ചു. “ഞങ്ങൾ സ്വസ്ഥരായപ്പോൾ കാറ്റും കടലും സ്വസ്ഥമായി” എന്ന് ഗുണ്ടർട്ട് പിന്നീട് എഴുതി.

നവംബർ മാസം 1-ാം തീയതി ആ പത്തേമാരി മംഗലാപുരത്ത് എത്തിച്ചേർന്നു. പ്രിയസുഹൃത്തായിരുന്ന മ്യൂഗ്ലിംഗ് ഭാര്യയോടൊത്ത് അവിടെ അവരെ കാത്തു നിന്നിരുന്നു. സ്നേഹിതനെക്കണ്ട് സന്തോഷഭരിതനായി ഓടിച്ചെന്ന് ആലിംഗനം ചെയ്ത ഗുണ്ടർട്ടിനു പക്ഷേ ജർമൻഭാഷയിൽ ഒന്നും സംസാരിക്കാൻ സാധിച്ചില്ല. ഏകദേശം 3 വർഷത്തോളം ആ ഭാഷ തെല്ലുമേ ഉപയോഗിക്കാതിരുന്നതിനാൽ സ്വന്തം മാതൃഭാഷയിലുള്ള സ്വാധീനം താത്കാലികമായെങ്കിലും തനിക്ക് നഷ്ടപ്പെട്ടുപോയി. 

മംഗലാപുർത്ത് ഗുണ്ടർട്ട് ദമ്പതികൾ പെൺകുട്ടികൾക്കായുള്ള സ്കൂളിൻ്റെ കാര്യത്തിൽ ഉത്സുകരായി. എട്ടോളം കുട്ടികൾ അവരുടെ വീട്ടിൽ ഗുണ്ടർട്ട് മംഗലാപുരത്തുണ്ടായിരുന്ന കാലത്തോളം പാർത്തിരുന്നു.

അങ്ങനെയിരിക്കെ ഗുണ്ടർട്ടിന് തൻ്റെ പിതാവയച്ച ഒരു കത്ത് മംഗലാപുരത്തുവെച്ച് ലഭിച്ചു. തൻ്റെ പ്രിയപ്പെട്ടവരെ പിരിഞ്ഞ് ഒരു അന്യദേശത്ത് അസഹ്യമായ ഏകാന്തതയിൽ വർഷങ്ങളോളം പാർത്തശേഷം ലഭിച്ച ആ കത്ത് ഗുണ്ടർട്ടിന് എത്രയും ആശ്വാസപ്രദമായിത്തീർന്നു. ഈ സമയത്ത് തന്നെ ഗുണ്ടർട്ട് അയച്ച ഒരു കത്ത് പിതാവിനും ലഭിക്കുകയുണ്ടായി. ഇതിനോടകം അനേകം കത്തുകൾ പരസ്പരം അയച്ചിരുന്നുവെങ്കിലും അവയെല്ലാം നഷ്ടപ്പെട്ട് പോയെന്ന് അറിഞ്ഞപ്പോൾ ആ പിതാവിനും മകനും ഉണ്ടായ വികാരങ്ങൾ ഊഹിക്കാമല്ലോ. 

ഗുണ്ടർട്ടിൻ്റെ ആഗമനത്തിൽ അത്യധികം സന്തുഷ്ടരായ ബാസൽമിഷൻ അധികാരികളും ലുഡ്വിഗിന് (പിതാവ്) കത്തയയ്ക്കുകയുണ്ടായി. ആ കത്തിൽ ഇനി തങ്ങൾക്ക് ഇന്ത്യയിലെ പ്രവർത്തനങ്ങൾ വിപുലീകരിക്കാൻ സാധിക്കും എന്ന് സൂചിപ്പിക്കുകയും ചെയ്തു.
