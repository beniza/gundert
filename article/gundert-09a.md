വൃദ്ധനായ ദാർശനികൻ


ഗുണ്ടർട്ടിൻ്റെ കേരളജീവിതത്തിൽ ഏറ്റവും സ്വാധീനം ചെലുത്തിയ വ്യക്തികളിൽ ഒരാളായിരുന്നു കുഞ്ഞിവൈദ്യൻ എന്ന് ഗുണ്ടർട്ട് വിളിച്ച കുഞ്ഞിക്കണ്ണൻ വൈദ്യൻ . ഗുണ്ടർട്ടിൻ്റെ ഗുരുനാഥന്മാർ എന്നറിയപ്പെടുന്ന ഊരാച്ചേരി ഗുരുനാഥന്മാരിൽ ഏറ്റവും മൂത്ത വ്യക്തിയായിരുന്ന കുഞ്ഞിവൈദ്യനുമായി ഗുണ്ടർട്ട് വളരെ അടുത്ത ബന്ധം പുലർത്തി.  കുഞ്ഞിവൈദ്യർക്ക് മലയാളഭാഷയിലും നാട്ടുവൈദ്യത്തിലും പാടവവും ആഴത്തിലുള്ള അറിവും ഉണ്ടായിരുന്നു. ഗുണ്ടർട്ട് തൻ്റെ കുറിപ്പുകളിൽ അദ്ദേഹത്തെ വൃദ്ധനായ ദാർശനികൻ എന്നും, ജ്ഞാനിയെന്നും, ഭാഷാ അധ്യാപകൻ എന്നുമൊക്കെയാണ് രേഖപ്പെടുത്തിയിരിക്കുന്നത്. ഗുണ്ടർട്ടിൻ്റെ പിൽക്കാലനേട്ടങ്ങളിൽ പലതിനും ആധാരമായിത്തീർന്ന അറിവുകളിൽ പലതും, മലയാളഭാഷാ പ്രാവീണ്യമുൾപ്പടെ, അദ്ദേഹം നേടിയത് കുഞ്ഞിവൈദ്യനും സഹോദരന്മാരുമായുള്ള ബന്ധത്തിൽ നിന്നുമായിരുന്നു.

മലബാറിലെ തീയസമുദായാംഗമായിരുന്ന കുഞ്ഞിവൈദ്യൻ ഒരു ഭാഷാപണ്ഡിതനായതിനു പുറകിൽ അസാധാരണമായൊരു കഥയുണ്ട്. ജാതിയുടെയും അയിത്തത്തിൻ്റെയും പേരിൽ  അക്കാലങ്ങളിൽ ഒരു തീയബാലന് ഔപചാരിക വിദ്യാഭ്യാസം നേടുകയെന്നത് അപ്രാപ്യമായ ഒരു കാര്യം ആയിരുന്നുവല്ലോ. അങ്ങനെയിരിക്കെക്കൂടി കുഞ്ഞിവൈദ്യനും സഹോദർന്മാർക്കും ശ്രേഷ്ഠനായ ഒരു ഗുരുവിൽനിന്നും മലയാളവും സംസ്കൃതവും പഠിക്കാനുള്ള അവസരം ലഭിച്ചു. അങ്ങനെ നേടിയ അറിവാണ് അവർ പിൽക്കാലത്ത് ഗുണ്ടർട്ടിന് പകർന്നു കൊടുത്തതും അദ്ദേഹം ആ അറിവുപയോഗിച്ച് ഭാഷയെ സമ്പുഷ്ടമാക്കിതായ  ഏകദേശം അമ്പതോളം വിലപ്പെട്ട ഗ്രന്ഥങ്ങൾ രചിച്ചതും. 

തലശേരിക്ക് ഏകദേശം 8 കി.മീ. ദൂരെയുള്ള ചൊക്ലിയെന്ന ഗ്രാമത്തിലായിരുന്നു ഊരാച്ചേരി ഗുരുനാഥന്മാരുടെ ഭവനം. ഇവരുടെ പിതാവ് സ്വദേശമായ പൊയിലൂർ എന്ന ഗ്രാമത്തിൽനിന്നും ഉപജീവനാർഥം ചൊക്ലിയിൽ വന്നു പാർക്കുകായിരുന്നു. സവർണ്ണവർഗക്കാരുടെ നിരന്തര ഉപദ്രവവും, കാട്ടുമൃഗങ്ങളുടെ ശല്യവും മൂലം ഗത്യന്തരമില്ലാതെയാണ് ഗുരുനാഥന്മാരുടെ പിതാവായ കണ്ണൻ ചൊക്ലിയിലേയ്ക്ക് വന്നത്. വൈദ്യവൃത്തിയായിരുന്നു കണ്ണൻ്റെ തൊഴിൽ. പുതുശേരി കണ്ണൻ വൈദ്യൻ എന്ന പേരിൽ ഇദ്ദേഹം ക്രമേണ പേരെടുത്തു. എങ്കിലും ദാരിദ്ര്യത്തിനും ബുദ്ധിമുട്ടുകൾക്കും പാടേ മാറ്റമൊന്നും വന്നില്ല താനും. അഷ്ടിക്ക് വകയില്ലാതെ ഉഴലുന്ന ആ കുടുംബത്തിലെ ആദ്യസന്താനമായി ഒരു ആൺതരി പിറന്നു. ആ പൈതൽ കുടുംബത്തിൻ്റെ ഐശ്വര്യ സന്തതിയാണെന്ന് വിശ്വസിച്ച കണ്ണൻ വൈദ്യൻ ആ പൈതലിന് കുഞ്ഞിക്കണ്ണൻ എന്ന് പേരിട്ടു. തനിക്കൊരാൺകുഞ്ഞ് ജനിച്ചതിൽ വൈദ്യൻ സന്തുഷ്ടനായിരുന്നുവെങ്കിലും പ്രസവവിവരം അറിഞ്ഞ് ദൂരെനിന്നും വന്നവരെ യഥാവിധി കൈക്കൊള്ളുവാൻ ആകാഞ്ഞതിൽ അദ്ദേഹം ദുഃഖിതനുമായിരുന്നു. ആ വിഷമത്തിൽ എങ്ങോട്ടെന്നില്ലാതെ ഇറങ്ങിനടന്ന വൈദ്യൻ കാട് പിടിച്ച് കിടന്നിരുന്ന ഒരു പറമ്പിലുണ്ടായിരുന്ന ഒരു ഗുഹയിലെത്തി ഇരിപ്പുറപ്പിച്ചു. അപ്പോഴാണ് അവിടിരുന്ന ഒരു ഇലപ്പൊതിയിൽ അദ്ദേഹത്തിൻ്റെ ശ്രദ്ധപതിച്ചത്. അതു തുറന്ന് നോക്കിയപ്പോഴാകട്ടെ അതിനുള്ളിൽ നാല് വെള്ളിക്കാശും. തൻ്റെ പ്രശ്നത്തിന് താത്കാലികമായെങ്കിലും ഒരു പരിഹാരം ലഭിച്ച സന്തോഷത്തിൽ വൈദ്യൻ അതിവേഗം ഭവനത്തിലേയ്ക്ക് മടങ്ങിയെത്തി. 

പിന്നീട് ആ കുടുംബത്തിൽ ചാത്തപ്പൻ, ഒതേനൻ എന്നിങ്ങനെ രണ്ട് പുത്രന്മാർ കൂടി പിറന്നു. കണ്ണൻ വൈദ്യരുടെ സഹോദരി കുഞ്ഞിക്കോരൻ, കുഞ്ഞിച്ചന്തൻ എന്നിങ്ങനെ രണ്ട് പുത്രന്മാർക്ക് ജന്മമേകി. ഇവർ അഞ്ചുപേരും കൂടിയാണ് പിൽക്കാലത്ത് ഊരാച്ചേരി ഗുരുനാഥന്മാർ എന്ന പേരിൽ പ്രശസ്തരായത്. 1764-നും 1874-നും ഇടയിലായിരുന്നു ഇവരുടെ കാലഘട്ടം എന്ന് പൊതുവെ കരുതപ്പെടുന്നു.

ജാതിവ്യവസ്ഥ കൊടികുത്തിവാണ അക്കാലത്ത് സവർണ്ണരുടെ കീഴിൽ അടിമത്തം അനുഭവിച്ച് കഴിയുക എന്നത് മാത്രമായിരുന്നു അവർണ്ണരുടെ വിധി. എത്ര സമർഥരാണെങ്കിലും അവർണ്ണരെങ്കിൽ അവർക്ക് സവർണ്ണരുടെ ചൊൽപ്പടിക്ക് നിൽക്കാനേ തരമുള്ളൂ. ആരെങ്കിലും എതിർത്താൽ അവർ കടുത്ത പീഡനങ്ങൾക്ക് വിധേയരാകേണ്ടതായി വരികയും ചെയ്യും. അവർണ്ണർക്ക് വിദ്യാഭ്യാസവും നിഷേധിക്കപ്പെട്ടിരുന്നു. സംസ്കൃതത്തിൻ്റെയും വേദങ്ങളുടെയും കാര്യമാണെങ്കിൽ പറയുകയും വേണ്ട. അവ ശ്രവിക്കാൻ കൂടി അവർണ്ണർക്കവകാശമില്ല. ഉന്നതജാതിക്കാരുടെ കുട്ടികൾ മാത്രം പഠനം നടത്തുന്ന വിദ്യാലയങ്ങൾക്കരികെപ്പോലും കീഴാളവിഭാഗത്തിലെ കുട്ടികളെ അടുപ്പിക്കുകയില്ലായിരുന്നു.

എന്നാൽ ചിലരെങ്കിലും അങ്ങനെയല്ലാതെ ചിന്തിക്കുന്നവരുമുണ്ടായിരുന്നു. അത്തരക്കരിൽ പെട്ട വടേശ്വരത്ത് കുമാരൻ എന്ന ഗുരുവിൽനിന്നുമാണ് ഊരാച്ചേരി ഗുരുനാഥന്മാർ വിദ്യ അഭ്യസിച്ചത്. ആ ഗുരു ചൊക്ലിയിലെത്തിയതിൻ്റെ പിമ്പിലും ഒരു കഥയുണ്ട്.

ചിറയ്ക്കൽ കോവിലകത്തെ തമ്പുരാൻ ഒരിക്കൽ ചൊക്ലിവഴിയായി പല്ലക്കിൽ യാത്ര ചെയ്യുകയായിരുന്നു. തമ്പുരാനും സംഘവും ചൊക്ലിയിലെത്തിയപ്പോഴേക്കും നേരം നന്നേ വൈകിയിരുന്നു. അവിടെവെച്ച് അവർ കൈയിൽ കരുതിയിരുന്ന പന്തം അണഞ്ഞുപോകുകയും ചെയ്തു. യാത്ര തുടരണമെങ്കിൽ തുണിയും എണ്ണയും കിട്ടിയേ തീരൂ. അതന്വേഷിച്ച് പോയ രാജസേവകർ ആ ദേശത്തെ പ്രമാണിമാരിൽപ്പെട്ട മുരൂർ വീട്ടിലെത്തി. തമ്പുരാനെ സഹായിക്കാൻ അവസരം ലഭിച്ച മുരൂർ കാരണവർ സന്തോഷത്തോടെ അവർക്ക് വേണ്ടതെല്ലാം ചെയ്തുകൊടുത്തു. സംപ്രീതനായ തമ്പുരാൻ എന്താണ് പ്രത്യുപകാരമായി ചെയ്തുകൊടുക്കേണ്ടതെന്ന് ചോദിച്ചപ്പോൾ തങ്ങളുടെ കുട്ടികളെ പരിശീലിപ്പിക്കാൻ അനുയോജ്യനായ ഒരദ്ധ്യാപകനെയാണ് നമ്പ്യാർ ആവശ്യപ്പെട്ടത്. തമ്പുരാൻ അത് സമ്മതിക്കുകയും ചെയ്തു. യാത്രയൊക്കെ കഴിഞ്ഞ് ചിറയ്ക്കലെത്തിയ തമ്പുരാൻ വടേശ്വരത്ത് കുമാരൻ എന്ന അദ്ധ്യാപകനെ ചൊക്ലിയിലേയ്ക്കയച്ചു.


മുരൂരിൽ എത്തിയ ഗുരുവിനെ യഥോചിതം സ്വീകരിച്ച നമ്പ്യാർ കുട്ടികളെ പരിശീലിപ്പിക്കാനായൊരു പാഠശാലയും അദ്ദേഹത്തിന് കെട്ടിക്കൊടുത്തു. അദ്ദേഹം തൻ്റെ ശിഷ്യർക്കായുള്ള അധ്യയനം ആരംഭിക്കുകയും ചെയ്തു. ഈ മുരൂർ വീട്ടിലെ കന്നുകാലികളെ നോക്കുന്ന പണിയായിരുന്നു നമ്മുടെ കഥാനായകൻ്റേത്. തൻ്റെ സമപ്രായക്കാരായ കുട്ടികൾ പാഠശാലയിലേയ്ക്ക് പോകുന്നത് കുഞ്ഞിക്കണ്ണൻ സങ്കടത്തോടെ നോക്കിനിന്നു. പഠിക്കുവാനുള്ള ആഗ്രഹം കലശലായിരുന്നു അവന്. പക്ഷേ പകലന്തിയോളം കാലിമേയ്ക്കലായിരുന്നു അവൻ്റെ ജോലി. അവൻ്റെ ആഗ്രഹം ആരറിയാൻ, ആര് നിവർത്തിച്ചുകൊടുക്കാൻ.

അങ്ങനെയിരിക്കെ കുഞ്ഞിക്കണ്ണനു മുമ്പിൽ ഒരു വഴിതെളിഞ്ഞു വന്നു. കാലിമേയ്ക്കുന്ന പണിയിൽ നിന്നും വിടുതൽ കൊടുത്ത ശേഷം മുരൂർ വീട്ടിലെ കുട്ടികളെ പാഠശാലയിൽ കൊണ്ടുവിടുകയും കൊണ്ടുവരികയും  ചെയ്യുക എന്നതായിരുന്നു ആ ജോലി. പഠനത്തോടുള്ള ത്വര കാരണം ആ ബാലൻ കുട്ടികളെ വിട്ടശേഷം വിദ്യാലയാങ്കണത്തിൽ തന്നെ ഒളിഞ്ഞിരുന്ന് അകത്ത് കുമാരൻഗുരു പഠിപ്പിച്ചുകൊടുക്കുന്ന കാര്യങ്ങളൊക്കെ ഹൃദിസ്ഥമാക്കാൻ തുടങ്ങി. അതുമാത്രമല്ല, വൈകുന്നേരം വീട്ടിലെത്തിയാലുടൻ തൻ്റെ സഹോദരങ്ങളെ വിളിച്ചുകൂട്ടി താൻ പഠിച്ച പാഠങ്ങൾ അവർക്കും ഉരുവിട്ടു കൊടുത്തു. തനിക്കുണ്ടായ സംശയങ്ങളെല്ലാം താൻ കൂട്ടിക്കൊണ്ടുപോകുന്ന കുട്ടികൾ മുഖേന ഗുരുവിനോട് ചോദിച്ച് സംശയനിവാരണവും വരുത്തിയെടുത്തു, ആ കൊച്ചു മിടുക്കൻ.

അങ്ങനെയിരിക്കെ ഒരുദിനം മുറുക്കിത്തുപ്പാനായി ശാലയ്ക്ക് പുറത്തിറങ്ങിയ ആ അധ്യാപകൻ മുറ്റത്ത് മണ്ണിൽ കുറിച്ചുകൊണ്ടിരുന്ന ബാലനെ ശ്രദ്ധിച്ചു. അത്ഭുതം കൂറിയ ആ ഗുരു കുഞ്ഞിക്കണ്ണനെ തൻ്റെ അടുത്തേയ്ക്ക് വിളിച്ചു. ഭയചകിതനായ കുഞ്ഞിക്കണ്ണനാകട്ടെ അവിടെനിന്നും ഓടിപ്പോകുകയും ചെയ്തു. എന്നാൽ ആ ഗുരു ആളയയ്ച്ച് അവനെ പാഠശാലയിലേയ്ക്ക് കൂട്ടിക്കൊണ്ടു വന്നു. ഗുരുവിനെ കണ്ടപാടെ ആ ബാലൻ ഗുരുപാദത്തിൽ സാഷ്ടാംഗം വീണ് മാപ്പപേക്ഷിച്ചു. ഗുരുവാകട്ടെ അത്യന്തം വാത്സല്യത്തോടെ ആ ബാലനെ എഴുന്നേല്പിച്ച് അവനു വേണ്ട ധൈര്യം പകർന്നു കൊടുത്തു. ഗുരു ചോദിച്ച ചോദ്യങ്ങൾക്കെല്ലാം അവൻ കൃത്യമായ മറുപടി നൽകി. അകത്തിരുന്നു പഠിച്ചവരേക്കാൾ മികവുകാട്ടിയ ആ മിടുക്കനെ ഗുരു അഭിനന്ദിച്ചു. മാത്രവുമല്ല, മറ്റുകുട്ടികളോടൊപ്പമിരുന്ന് പഠിക്കാനുള്ള അവസരവും അദ്ദേഹം അവനു വാഗ്ദാനം ചെയ്തു. അസംഭവ്യം എന്ന് കരുതിയത് സാധ്യമാവുകയോ? സന്തോഷത്താൽ മനം നിറഞ്ഞ് കുഞ്ഞിക്കണ്ണൻ സ്വഭവനത്തിലേയ്ക്ക് പോയി.

പിറ്റേന്ന് കുമാരഗുരു മുരൂരിൽ ചെന്ന് കെട്ടിലമ്മയെക്കണ്ട് തൻ്റെ തീരുമാനമറിയിച്ച് അതിന് അനുവാദം ചോദിച്ചു. അരുതാത്തതെന്തോ കേട്ടതുപോലെ ആ സ്ത്രീ അതിൽനിന്നും ഗുരുവിനെ വിലക്കുവാൻ തുനിഞ്ഞു. ഗുരുവാകട്ടെ തൻ്റെ തീരുമാനത്തിലുറച്ചുനിന്നു. ഇനി ഒരുതവണ അതിനനുവാദം ലഭിക്കുന്നില്ലെങ്കിൽ മുരൂരെ കുട്ടികളെ പഠിപ്പിക്കുന്നത് നിർത്തി ഊരാച്ചേരിയിലെ കുട്ടികളെ പഠിപ്പിക്കുവാൻ താൻ പോകും എന്ന് അദ്ദേഹം കെട്ടിലമ്മയെ അറിയിച്ചു. ഗുരു അങ്ങനെ ചെയ്താൽ തങ്ങളുടെ കുട്ടികളുടെ ഭാവി അവതാളത്തിലാകും എന്നറിഞ്ഞ അവർ ചില വ്യവസ്ഥകളോടെ അവർണബാലന്മാർക്കും തങ്ങളുടെ കുട്ടികളോടൊപ്പം പഠിക്കാൻ അനുവാദം കൊടുത്തു. 

കേരളത്തിലെ ജാതിമേധാവിത്വത്തിനേറ്റ ആദ്യ ആഘാതമായിരുന്നു ഇത്. സാമൂഹിക പരിഷ്കർത്താക്കളുടെയൊക്കെ കാലത്തിനു മുമ്പേതന്നെ അവർണക്കുട്ടികൾക്ക് അധ്യയനം സാധ്യമായത് അധികമാരുമറിയാത്ത ചൊക്ലി ഗ്രാമത്തിലാണ്. അതിനു കാരണമായതാകട്ടെ കുഞ്ഞിക്കണ്ണൻ എന്ന കൊച്ചുമിടുക്കൻ്റെ അത്യുത്സാഹവും ജാതിവ്യവസ്ഥയുടെ സങ്കുചിത ചിന്താഗതികൾക്കപ്പുറം മനുഷ്യനെ മനുഷ്യനായിത്തന്നെ കണ്ട കുമാരഗുരുവിൻ്റെ ധൈര്യവും ആയിരുന്നു. ഗുണ്ടർട്ടിലൂടെ താൻ ചെയ്തെടുക്കുവാൻ ഉദ്ദേശിച്ചിരുന്ന കാര്യങ്ങൾക്കായി ഗുണ്ടർട്ടിൻ്റെ ജനനത്തിനും കാൽനൂറ്റാണ്ട് മുമ്പ് തന്നെ ദൈവം ഇങ്ങകലെ ഒരു കൊച്ചു ഗ്രാമത്തിൽ കാലഗതികളെ തിരിക്കാനാരംഭിച്ചിരുന്നു. 

സവർണകുട്ടികളോടൊപ്പം പഠനം നടത്തുവാൻ കൈവന്ന ആ അസുലഭാവസരം കുഞ്ഞിക്കണ്ണനും സഹോദരന്മാരും പാഴാക്കിയില്ല. അംഗവൈകല്യമുണ്ടായിരുന്ന ചാത്തപ്പനൊഴികെ ബാക്കി നാലുപേരും ഗുരുശാലയിൽ ചെന്നുള്ള പഠനം ആരംഭിച്ചു. ചാത്തപ്പന് മുമ്പ് ചെയ്തുവന്നിരുന്നതുപോലെ ഭവനത്തിൽ അധ്യയനം തുടർന്നു. ഹ്രസ്വകാലംകൊണ്ട് തന്നെ അവർ കാവ്യം, നാടകം, വ്യാകരണം, അലങ്കാരം, ജ്യോതിഷം, വേദാന്തം എന്നിങ്ങനെ സമസ്തമേഖലകളിലും നൈപുണ്യം പ്രാപിച്ചു. തങ്ങളുടെ മക്കളേക്കാൾ തീയക്കുട്ടികൾ സാമർഥ്യം കാട്ടിയതിൽ അസഹിഷ്ണുക്കളായ പ്രമാണിമാർ കുമാരൻ ഗുരുവിനെ വിളിച്ച് ശകാരിച്ചു. അദ്ദേഹമാകട്ടെ താൻ ചെയ്തത് ശരിയെന്ന് പ്രഖ്യാപിക്കുകയും ഇനിമേൽ മുരൂരിലെ കുട്ടികളെ പഠിപ്പിക്കുകയില്ലയെന്ന് തീരുമാനിക്കുകയും ചെയ്തു. അങ്ങനെ അവിടം വിട്ട് തൻ്റെ ഗ്രാമത്തിലേയ്ക്ക് മടങ്ങുന്നതിനു മുമ്പ് ഊരാച്ചേരി ഭവനത്തിലെത്തി തൻ്റെ അരുമശിഷ്യന്മാരെ പ്രത്യേകമായി അഭ്യസിപ്പിക്കുകയും ചെയ്തു. 

ക്രമേണ ഗുരുക്കന്മാരുടെ ഖ്യാതി പലദിക്കുകളിലും പരന്നു. രാജസദസുകളിലും പണ്ഡിതസദസ്സുകളിലും കവിയരങ്ങുകളിലൊമൊക്കെ അവർ പങ്കെടുത്ത് പല പാരിതോഷികങ്ങളും നേടിയെടുത്തു. നാട്ടറിവുകളിലും വൈദ്യത്തിലുമൊക്കെ അവർ പ്രശസ്തരായിത്തീർന്നു. ഇങ്ങനെ എല്ലാ തുറയിലും തങ്ങളുടേതായ ഒരു നില ഉറപ്പിച്ച ശേഷമാണ് ഗുണ്ടർട്ട് അവരെത്തേടിയെത്തുന്നത്.

ഗുണ്ടർട്ടിന് ലഭിക്കാവുന്നതിൽ വെച്ചേറ്റവും മികച്ച വ്യക്തികളെയാണ് അദ്ദേഹത്തിന് ഗുരുക്കന്മാരായി കിട്ടിയത്. ഗുണ്ടർട്ടെന്ന പണ്ഡിതാഗ്രേസനനെ അഭ്യസിപ്പിക്കാൻ ഉതകുന്ന നിലയിലുള്ള പ്രാവീണ്യം അവർക്കുണ്ടായിരുന്നു. അതുകൊണ്ടു തന്നെ ഗുണ്ടർട്ടും അവരെ ഏറ്റവും ബഹുമാനിച്ച് പോന്നു. 

തലശേരിയിലുണ്ടായിരുന്ന കാലയളവിൽ പലപ്പോഴും ഗുണ്ടർട്ട് ഗുരുനാഥന്മാരെ അവരുടെ ഭവനത്തിൽ സന്ദർശിക്കുകയും അവരിൽനിന്നും പഠിക്കുകയും ചെയ്തുപോന്നു. തൻ്റെ നിഘണ്ടുവിനും വ്യാകരണത്തിനും വേദപുസ്തകപരിഭാഷയ്ക്കും വേണ്ടിയ അളവറ്റ അറിവുകൾ അദ്ദേഹം ആ സംഗമങ്ങളിൽനിന്നും സ്വായത്തമാക്കി. 

പലപ്പോഴും അവരോട് കിസ്തുവിനെക്കുറിച്ച് അദ്ദേഹം പറഞ്ഞിരുന്നു. വളരെ തുറന്ന മനസോടെയും താത്പര്യത്തോടെയും കുഞ്ഞിവൈദ്യൻ ഗുണ്ടർട്ടുമായി സംവദിച്ചിരുന്നതിൻ്റെ വിശദാംശങ്ങൾ ഗുണ്ടർട്ടിൻ്റെ ഡയറിക്കുറിപ്പുകളിലും, അദ്ദേഹം എഴുതിയ എഴുത്തുകളിലും കാണാൻ സാധിക്കും. ഗുണ്ടർട്ട് അദ്ദേഹത്തിൻ്റെ മാനസാന്തരത്തിനായി അതിയായി ആഗ്രഹിച്ചിരുന്നു. അദ്ദേഹത്തിന് പ്രായമേറിവരുന്നതും ക്ഷീണിതനാകുന്നതും കണ്ട് ഗുണ്ടർട്ട് വളരെ താത്പര്യത്തോടെ ക്രിസ്തുവിനെക്കുറിച്ച് തങ്ങളുടെ സംഭാഷണങ്ങളിൽ ഉൾപ്പെടുത്തിയിരുന്നെങ്കിലും വൈദ്യൻ ക്രിസ്തുവിനെ സ്വീകരിക്കാൻ തയാറല്ലായിരുന്നു. 

1841 ജനുവരി മാസം 11-ാം തിയതി പുലർച്ചെ വൈദ്യൻ തൻ്റെ അന്ത്യശ്വാസം വലിച്ചു. ഇതറിഞ്ഞ ഗുണ്ടർട്ട് തൻ്റെ ഡയറിയിൽ ഇങ്ങനെ എഴുതി:

11. Januar. Morgens gestorben Cugni Veidyen, ohne Christum bekannt zu haben.

11 ജനുവരി പുലർച്ചെ കുഞ്ഞിവൈദ്യൻ അന്തരിച്ചു, ക്രിസ്തുവിനെ ഏറ്റുപറയാതെ. 
