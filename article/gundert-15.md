"നിൻ്റെ വചനം എൻ്റെ കാലിനു ദീപവും
എൻ്റെ പാതയ്ക്ക് പ്രകാശവും ആകുന്നു"

ഗുണ്ടർട്ട് ഒരു ബാലനായിരുന്ന കാലത്ത്  ജർമൻ ഭാഷയിലേയ്ക്ക് വേദപുസ്തകത്തിൻ്റെ ചില ഭാഗങ്ങൾ തർജമ ചെയ്ത് തൻ്റെ പിതാവിനു കൊടുത്തിരുന്നു. പിന്നീട് തിരുനെൽവേലിയിൽ റെനിയൂസിനൊപ്പം ആയിരുന്ന സമയത്ത്  വേദപുസ്തകപരിഭാഷയുടെ തത്വങ്ങളും ഗുണ്ടർട്ട് മനസിലാക്കിയെടുത്തു. ഇതൊക്കെയാണെങ്കിലും ഗുണ്ടർട്ട് ഇന്ത്യയിലേക്കെത്തിയത് ഒരു വേദപുസ്തകപരിഭാഷകനാകുക എന്ന ലക്ഷ്യത്തോടെ അല്ലായിരുന്നുവെന്ന് നാം കണ്ടിരുന്നുവല്ലോ. ഭാഷാ അവലോകനത്തിലും പ്രയോഗത്തിലും ഒരുപോലെ പ്രാവീണ്യമുണ്ടായിരുന്ന അദ്ദേഹത്തെ വേദപുസ്തകപരിഭാഷാ ദൗത്യം ഒരു നിയോഗം പോലെ തേടിയെത്തിയതാണ്. 

ഗുണ്ടർട്ട് കേരളത്തിലെത്തിയ 1839ൽ തന്നെയാണ് ബെയ്‌ലി തൻ്റെ പരിഭാഷ പൂർത്തിയാക്കിയത്. മംഗലാപുരം ലക്ഷ്യമാക്കിയുള്ള ഗുണ്ടർട്ടിൻ്റെ യാത്രാ മദ്ധ്യേ അദ്ദേഹം കോട്ടയത്തെത്തി ബെഞ്ചമിൻ ബെയ്‌ലിയെ സന്ദർശിക്കുകയും അദ്ദേഹത്തോടൊപ്പം സമയം ചെലവിടുകയും ചെയ്തു. ഇവിടെവച്ച് അദ്ദേഹം ബെയ്‌ലിയുടെ പരിഭാഷ കണ്ടിരുന്നുവെന്ന് നമുക്കനുമാനിക്കാം.

മലബാറിലെത്തിയ ശേഷം ബെയ്‌ലിയുടെ പരിഭാഷ വടക്കൻ കേരളത്തിലുള്ളവർക്ക് മതിയാവില്ല എന്ന നിഗമനത്തിൽ ഗുണ്ടർട്ട് എത്തിച്ചേർന്നു. ക്രമേണ മലയാളത്തിൽ പ്രാവീണ്യം ആർജ്ജിച്ചപ്പോൾ വടക്കൻ മലബാറുകാർക്കായി ഒരു പുതിയ പരിഭാഷ ചെയ്യാൻ ഗുണ്ടർട്ട് തീരുമാനിച്ചു. പ്രാദേശിക ഭാഷാ ഭേദങ്ങളും ബെയ്‌ലി അവലംബിച്ച പരിഭാഷാശൈലിയും പരിഭാഷയ്ക്കായി ഉപയോഗിച്ച മൂലഗ്രന്ഥങ്ങളുടെ തിരഞ്ഞെടുപ്പുമൊക്കെയാണ് ഗുണ്ടർട്ട് ഈ പുതിയ പരിഭാഷയുടെ ആവശ്യകതയ്ക്ക് കാരണമായി നിരത്തിയത്. 

ബെയ്‌ലിയുടെ പരിഭാഷയിൽ ഗുണ്ടർട്ട് കണ്ട മുഖ്യപരിമിതി അത് ഇംഗ്ലീഷ് പരിഭാഷകളെ അടിസ്ഥാനമാക്കി പരിഭാഷപ്പെടുത്തിയതായിരുന്നുവെന്നതാണ്. ബാല്യം മുതൽ തന്നെ വേദപുസ്തക ഭാഷകളടക്കം നിരവധി ഭാഷകളിൽ പ്രാവീണ്യം നേടിയിരുന്ന ഗുണ്ടർട്ട്, വേദപുസ്തകം മൂലഭാഷയിൽനിന്നും നേരിട്ട് പരിഭാഷപ്പെടുത്തേണ്ടതുണ്ടെന്ന് കരുതി.  ഇംഗ്ലീഷ് പരിഭാഷകളെ ആധാരമാക്കിയതുമൂലം ബെയ്‌ലിയുടെ പരിഭാഷയിൽ ആശയങ്ങൾ വിവരിക്കുവാൻ ആവശ്യത്തിലേറെ പദങ്ങൾ കടന്നുകൂടിയിരിക്കുന്നുവെന്നായിരുന്നു ഗുണ്ടർട്ടിൻ്റെ കണ്ടെത്തൽ. എബ്രായ, ഗ്രീക്ക് മൂലങ്ങളിൽനിന്നും പരിഭാഷ നിർവഹിക്കുകയാണെങ്കിൽ ഇവ ഒഴിവാക്കാനാകും എന്നദ്ദേഹം കരുതി. വടക്കൻ മലബാറിലെ ഭാഷയും കോട്ടയത്തെ ഭാഷയും തമ്മിലുള്ള വ്യത്യാസങ്ങളും ഗുണ്ടർട്ടിനെ സംബന്ധിച്ചടത്തോളം പുതിയ പരിഭാഷയ്ക്കൊരു മതിയായ കാരണമായി. തന്നെയുമല്ല ബെയ്‌ലിയുടെ പരിഭാഷയിൽ സംസ്കൃതപദങ്ങളുടെ അതിപ്രസരം ഉണ്ടായിട്ടുണ്ടെന്നൊരു നിരീക്ഷണവും അദ്ദേഹം നടത്തിയിട്ടുണ്ട്. 

വേദപുസ്തകത്തിലെ കാവ്യഗ്രന്ഥങ്ങൾ പരിഭാഷപ്പെടുത്തുമ്പോൾ കാവ്യാത്മകത നിലനിർത്തിക്കൊണ്ടായിരിക്കണം അതെന്ന് ഗുണ്ടർട്ട് വാദിക്കുകയും അതിനായി പരിശ്രമിക്കുകയും ചെയ്തു. എന്നാൽ ബാസൽമിഷനിലുള്ളവരിലുൾപ്പടെ പലരും ഗുണ്ടർട്ടിൻ്റെ ഈ ശ്രമത്തോട് താത്പര്യം കാട്ടിയില്ല.

ഇറിയോൺ, ഫ്രിറ്റ്സ്, ഫ്രീഡ്രിക് മ്യൂള്ളർ എന്നിവർ ആയിരുന്നു ഗുണ്ടർട്ട് പരിഭാഷപ്പെടുത്തിയ വേദഭാഗങ്ങൾ പരിശോധിച്ചിരുന്നത്. പരിഭാഷ പൂർത്തിയാക്കിയ ഭാഗങ്ങളുടെ പരിശോധനയ്ക്കു ശേഷം പുതിയനിയമത്തിലെ പുസ്തകങ്ങളും അതേ മാതൃകയിൽ പരിഭാഷപ്പെടുത്തുന്നത് നല്ലതായിരിക്കുമെന്ന നിർദ്ദേശം അവർ മുമ്പോട്ട് വെച്ചു. മിഷൻ നേതൃത്വം ഈ നിർദ്ദേശം അംഗീകരിക്കുകയും പരിഭാഷ തുടരാനുള്ള അനുമതി നൽകുകയും ചെയ്തു. ആദ്യം ലേഖനങ്ങൾ, പിന്നെ സങ്കീർത്തനങ്ങൾ എന്ന ക്രമത്തിൽ പരിഭാഷപ്പെടുത്തുവാനാണ് അനുമതി കൊടുത്തത്. പുതിയനിയമത്തിനു മൊത്തമായി ഒരു ഏകീകൃത ശൈലി വേണ്ടതാവശ്യമാകയാൽ പുതിയനിയമത്തിൻ്റെ ആദ്യഭാഗങ്ങൾ കൂടി പരിഭാഷപ്പെടുത്തുവാൻ ഗുണ്ടർട്ട് അനുമതി ചോദിക്കുകയും മിഷൻ അതംഗീകരിക്കുകയും ചെയ്തു. സദാ കർമനിരതനായ ഗുണ്ടർട്ടിൻ്റെ അത്യുത്സാഹത്താലും ദൈവകൃപയാലും പുതിയനിയമ പുസ്തകങ്ങളുടെ പരിഭാഷ അതിവേഗം പൂർത്തിയാക്കാനായി. 1856ൽ പുതിയനിയമം തലശേരിയിലെ കല്ലച്ചിൽ അച്ചടിക്കുകയും ചെയ്തു.

എന്നാൽ പഴയനിയമത്തിൻ്റെ പരിഭാഷ വളരെ പതുക്കെയാണ് പുരോഗമിച്ചത്. 1843ൽ തന്നെ ഗുണ്ടർട്ട് ഉത്തമഗീതം പരിഭാഷപ്പെടുത്തിക്കഴിഞ്ഞിരുന്നു. 1850ൻ്റെ തുടക്കത്തിൽ ചെറിയ പ്രവാചകന്മാരുടെ പുസ്തകങ്ങൾ അദ്ദേഹം പരിഭാഷപ്പെടുത്തിത്തുടങ്ങി. തിരക്കിട്ട് പുതിയനിയമ പരിഭാഷയിൽ  വ്യാപൃതനായിരിക്കുമ്പോൾ തന്നെയാണിതെന്നോർക്കണം. 1857ൽ ഇയോബ്, സങ്കീർത്തനങ്ങൾ, സദൃശവാക്യങ്ങൾ എന്നിവ തലശേരിയിൽ അച്ചടിച്ചു. ഉല്പത്തി മുതൽ ദാവീദിൻ്റെ കാലം വരെയുള്ള വേദപുസ്തക ഭാഗങ്ങളുടെ സാരാംശം ക്രോഡീകരിച്ചുകൊണ്ട് സത്യവേദ ഇതിഹാസം എന്നൊരു ഗ്രന്ഥം അദ്ദേഹം ചമച്ചു. അതുകൊണ്ട് ഗുണ്ടർട്ട് ഈ 17 പുസ്തകങ്ങളുടെ പരിഭാഷ ചെയ്തില്ല. 1859ൽ ജർമനിയിലേയ്ക്ക് തിരികെപ്പോയതിനു ശേഷവും ഗുണ്ടർട്ട് തൻ്റെ പരിഭാഷ തുടർന്നു. വളരെ ത്യാഗപൂർണമായിരുന്നു ആ പരിശ്രമം. കാൽവിലെ തൻ്റെ ഉത്തരവാദിത്തങ്ങൾക്ക് പുറമേ, നിഘണ്ടുവിൻ്റെ പണിപ്പുരയിലും അദ്ദേഹം സമയം ചെലവിടേണ്ടിയിരുന്നു. എന്നിരുന്നാൽപ്പോലും താൻ തുടങ്ങിവെച്ച മലയാള പരിഭാഷാപ്രവർത്തങ്ങൾ അദ്ദേഹം മാറ്റിവെച്ചില്ല. തൻ്റെ സ്ഥിരോത്സാഹത്താലും ആത്മാർത്ഥമായ പരിശ്രമാത്താലും 1884ൽ അദ്ദേഹത്തിന് മലാഖിയിലെ അവസാന വാക്കു വരെ പരിഭാഷ പൂർത്തീകരിക്കാനായി.

അദ്ദേഹത്തിൻ്റെ പരിഭാഷ അതിവേഗം കേരള ക്രൈസ്തവരുടെ ഇടയിൽ ശ്രദ്ധ പിടിച്ചുപറ്റി. ഗുണ്ടർട്ട് പരിഭാഷയെ അല്പം കൂടി പരിഷ്കരിച്ച് കേരളത്തിനു മൊത്തം ഉതകുന്ന തരത്തിലുള്ള ഒരു പരിഭാഷ ചിട്ടപ്പെടുത്തിയെടുക്കാൻ ബൈബിൾ സൊസൈറ്റി മുൻകൈയെടുത്തു, അതിനായി വിവിധ സഭാവിഭാഗങ്ങളുടെ പ്രതിനിധികൾ ഉൾപ്പെടുന്ന ഒരു കമ്മറ്റിയും രൂപീകരിച്ചു. 
എന്നാൽ ഗുണ്ടർട്ടിന് വേദനാജനകമായ ചില സംഭവവികാസങ്ങളാണ് പിന്നീടുണ്ടായത്. 

മൂലഭാഷയിൽനിന്നും ബൈബിൾ തർജമ ചെയ്യാൻ ഗുണ്ടർട്ട് പ്രകടിപ്പിച്ച നിർബന്ധ ബുദ്ധിയും പരിഭാഷയിൽ കാവ്യാത്മകത നിലനിർത്താനായുള്ള ശ്രമവും ഗുണ്ടർട്ടിൻ്റെ സഹപ്രവർത്തകർക്ക് പോലും ഉൾക്കൊള്ളാനാവാതെ പോയി എന്നു വേണം കരുതാൻ. ഇത്രയും ശ്രമകരമായി നിർവഹിച്ച ദൗത്യമായിരുന്നിട്ടു കൂടി ജനങ്ങളിലേയ്ക്ക് ഇറങ്ങിച്ചെല്ലാൻ ആ പരിഭാഷയ്ക്കായില്ല. ബെയ്‌ലിയുടെ പരിഭാഷയാണ് കേരളത്തിൽ വ്യാപകമായി പ്രചാരം നേടിയെടുത്തത്. ഇതിന് ഒരു പക്ഷേ ഭാഷാപരമായ കാരണങ്ങൾക്ക് അപ്പുറമുള്ള ഘടകങ്ങളുമുണ്ടായിരിക്കാം. ഏതായാലും അദ്ദേഹത്തിൻ്റെ പരിഭാഷയ്ക്ക് അതർഹിക്കുന്ന വിധമുള്ള അംഗീകാരം നേടിയെടുക്കാനായില്ല. ഗുണ്ടർട്ടും ഇക്കാര്യത്തെക്കുറിച്ച് ബോധവാനായിരുന്നു. യൂണിയൻ പരിഭാഷാ കമ്മറ്റിയിൽ ബാസൽ മിഷനെ പ്രതിനിധീകരിച്ചെത്തിയ ഫ്രീഡ്രിക് സഹോദരൻ ഗുണ്ടർട്ടിൻ്റെ പരിഭാഷയ്ക്ക് പകരം കോട്ടയം പരിഭാഷയെ അനുകൂലിച്ചതിലുള്ള പരിഭവം ഗുണ്ടർട്ട് മകനെഴുതിയ ഒരു കത്തിൽ കാണാനാകും.

എന്നിരുന്നാലും ഭാഷാപരമായ മികവ് പരിഗണിച്ചാൽ പല ശ്രേഷ്ഠതകളുമുള്ള ഒരു അനന്യ പരിഭാഷയാണ് ഗുണ്ടർട്ടിൻ്റേതെന്നതിൽ രണ്ടഭിപ്രായമില്ല. നാമിന്നുപയോഗിക്കുന്ന സത്യവേദപുസ്തകത്തിലടക്കം പിന്നീട് വന്ന പല പരിഭാഷകളിലും ഗുണ്ടർട്ട് പരിഭാഷയ്ക്ക് സ്വാധീനം ചെലുത്താനായി.

സാങ്കേതികവിദ്യയും യാത്രാസൗകര്യങ്ങളും നാമിന്ന് സ്വാഭാവികമെന്ന് കരുതി അനുഭവിച്ച് പോരുന്ന പലതും അന്യമായിരുന്ന അക്കാലത്ത് വേറൊരു ദേശത്തുനിന്ന് ഇവിടെത്തി നമ്മുടെ ഭാഷയെയും സംസ്കാരത്തെയും സമ്പന്നമാക്കിയ ആ മിഷണറിവര്യനെ നമുക്കൊരിക്കലും മറക്കാവതല്ല.