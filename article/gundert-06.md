# ബാസൽ മിഷൻ

1836 ജൂലൈ മാസത്തിലാണ് ഗുണ്ടർട്ട് ഇന്ത്യയിലെത്തുന്നത്. തുടർന്നുള്ള രണ്ട് വർഷത്തോളം തമിഴ്‌നാട്ടിലും ആന്ധ്രയിലും വിവിധ തരത്തിലുള്ള പ്രവർത്തനങ്ങൾ ചെയ്ത ശേഷം 1838 നവംബർ 1-ന് അദ്ദേഹം മംഗലാപുരത്തെത്തി ബാസൽ മിഷനോടൊപ്പം ചേർന്നു. ഇന്ത്യയിൽനിന്നും മടങ്ങിപ്പോകുവോളം ആ സംഘടനയുമായി ബന്ധപ്പെട്ടായിരുന്നു അദ്ദേഹം പിന്നീട് പ്രവർത്തിച്ചത്. മംഗലാപുരത്ത്, ബാൽമെട്ട എന്ന സ്ഥലത്തായിരുന്നു ബാസൽ മിഷൻ്റെ ആസ്ഥാനം. ഇപ്പോൾ, അവിടെ കർണാടക തിയോളജിക്കൽ സെമിനാരി (KTC) എന്ന സ്ഥാപനം പ്രവർത്തിച്ചു വരുന്നു. ബാസൽ മിഷനിൽ അദ്ദേഹം വളരെ സന്തുഷ്ടനായിരുന്നു. ബാസൽ മിഷൻ ഒരു ജർമൻ മിഷൻ എന്നതിനു പുറമേ അദ്ദേഹത്തിൻ്റെ ചില ബാല്യകാല സുഹൃത്തുക്കളും അവിടെ പ്രവർത്തിക്കുന്നുണ്ടായിരുന്നു. 

[സ്വിറ്റ്സർലൻ്റിലെ ബാസൽ ആസ്ഥാനമാക്കി പ്രവർത്തനം ആരംഭിച്ച ഒരു സുവിശേഷ സംഘമാണ് ബാസൽ മിഷൻ. ഈ മിഷൻ സൊസൈറ്റിയുടെ ആരംഭം തന്നെ വളരെ ഉദ്വേഗജനകമായ സംഭവങ്ങൾക്കൊടുവിലായിരുന്നു. 

19-ാം നൂറ്റാണ്ടിൻ്റെ ആദ്യവർഷങ്ങൾ യൂറോപ്പ് മുമ്പെങ്ങും കണ്ടിട്ടില്ലാത്തവിധം മാറ്റങ്ങളിലൂടെ കടന്നുപോയ വർഷങ്ങളായിരുന്നു. 18-ാം നൂറ്റാണ്ടിൻ്റെ അവസാന പാതിയിൽ വ്യാവസായിക വിപ്ലവത്തിലൂടെ കൈവരിച്ച നേട്ടങ്ങൾ ജനങ്ങൾ അനുഭവിച്ചു തുടങ്ങിയ കാലഘട്ടമായിരുന്നു അത്. അതിൽ പ്രധാനമായത് യാത്രാ സൗകര്യങ്ങളായിരുന്നു. ദീർഘദൂരയാത്രകൾ താരതമ്യേന സുരക്ഷിതവും ചെലവ് ചുരുങ്ങിയതുമായിത്തീർന്നതിനാൽ മുമ്പെങ്ങുമില്ലാത്തവിധം അത്തരം യാത്രകൾ സാധാരണക്കാർക്കു പോലും പ്രാപ്യമായിത്തീരുകയും ചെയ്തു. വ്യാപകമായ യന്ത്രവത്കരണമാണ് മറ്റൊരു നേട്ടം. അതുമൂലം കായിക ശേഷികൊണ്ടുള്ള അധ്വാനം തുലോം കുറയുകയും ജനങ്ങൾ കൂടുതൽ ഭക്ഷ്യ, സാമ്പത്തിക സുരക്ഷിതത്വം നേടിയെടുക്കുകയും ചെയ്തു.

ഇക്കാലയളവിൽത്തന്നെയാണ് നെപ്പോളിയൻ്റെ നേതൃത്വത്തിലുള്ള ഫ്രഞ്ച് സൈന്യം യൂറോപ്പിലാകെ ഭീതിവിതച്ചുകൊണ്ട് അജയ്യരായി മുന്നേറ്റമാരംഭിച്ചത്. ഏതുവിധേനയും നെപ്പോളിയനെ കീഴ്പെടുത്തിയേ മതിയാവൂ എന്ന നിലയിലേയ്ക്ക് യൂറോപ്യൻ രാജ്യങ്ങൾ എത്തിച്ചേർന്നു. അങ്ങനെ 1814-ൽ റഷ്യ, ജർമനി, ആസ്ട്രിയ, ബ്രിട്ടൻ എന്നീ രാജ്യങ്ങൾ നെപ്പോളിയനെതിരായി ഒരു സഖ്യം രൂപീകരിച്ചു. ഇത് സ്വിറ്റ്സർലണ്ടിലെ ബാസൽ എന്ന പട്ടണത്തിലായിരുന്നു. ഇതോടെ നെപ്പോളിയൻ ബാസൽ പട്ടണത്തെ ആക്രമിക്കാനായി പദ്ധതിയിട്ടു. സ്വാഭാവികമായി ഈ വിവരം ആ പട്ടണത്തെ പരിഭ്രാന്തിയിലാക്കി. അവിടുണ്ടായിരുന്ന ദൈവജനം, പ്രത്യേകിച്ച് സഖ്യസേനയിൽ ഉണ്ടായിരുന്ന പട്ടാളക്കാർ, ദൈവത്തോടു നിലവിളിക്കാനാരംഭിക്കുകയും, സഖ്യസേന നെപ്പോളിയനെ പരാജയപ്പെടുത്തിയാൽ തങ്ങൾ ലോകമെമ്പാടും സുവിശേഷം എത്തിക്കുവാനായി ഒരു സുവിശേഷസംഘത്തിനു രൂപം കൊടുക്കുമെന്ന് പ്രതിജ്ഞയെടുക്കുകയും ചെയ്തു [^നാഥ് 2]. 

1815ലെ വാട്ടർലൂ യുദ്ധത്തിൽ നെപ്പോളിയൻ പരാജയപ്പെട്ടു. യുദ്ധാനന്തരം ആ ദൈവമക്കൾ തങ്ങൾ ദൈവസന്നിധിയിലെടുത്ത തീരുമാനം നടപ്പാക്കാൻ തീരുമാനിച്ചു. അങ്ങനെ 1815 സെപ്റ്റംബർ 25-ാം തിയതി റവ. നിക്കോലസ് ഫാൻ ബ്രണ്ണിൻ്റെ നേതൃത്വത്തിൽ ബാസൽ ഇവാഞ്ചലിക്കൽ മിഷണറി സൊസൈറ്റി എന്ന സുവിശേഷ സംഘം സ്ഥാപിതമായി. ജർമനിയിൽനിന്നുമുള്ള പട്ടാളക്കാർ ആയിരുന്നു ഇതിനു മുൻകൈ എടുത്തത്. അതുകൊണ്ടുതന്നെ ക്രമേണ ബാസൽ മിഷൻ്റെ ആസ്ഥാനം ജർമനിയിലേയ്ക്ക് മാറ്റിസ്ഥാപിച്ചു.]

1834ലാണ് ബാസൽ മിഷൻ ഇന്ത്യയിൽ പ്രവർത്തനം ആരംഭിക്കുന്നത്. ഇന്ത്യയിലെ പ്രവർത്തനങ്ങൾക്കായി റവ. സാമുവേൽ ഹെബിക്, റവ. ജോൺ ലീനർ, റവ. ക്രിസ്റ്റോഫ് ഗ്രെനർ എന്നിവർ ഇന്ത്യയിലെത്തുകയും മംഗലാപുരം കേന്ദ്രമാക്കി പ്രവർത്തനങ്ങൾ ആരംഭിക്കുകയും ചെയ്തു. ബോംബെ, മലബാർ, കർണാടക എന്നിവിടങ്ങളായിരുന്നു സംഘത്തിൻ്റെ പ്രവർത്തന മേഖലകൾ.

ക്രമേണ കൂടുതൽ മിഷണറിമാർ ബാസൽ മിഷൻ്റേതായി ഇന്ത്യയിൽ എത്തിച്ചേർന്നു. അധികം വൈകാതെ ഗുണ്ടർട്ടും ഇവിടെത്തുകയുണ്ടായല്ലോ. ഇക്കാലയളവിൽ ഗുണ്ടർട്ടിനൊപ്പം പ്രവർത്തിച്ച മറ്റു ചില വ്യക്തികളെക്കുറിച്ചുകൂടെ ഇവിടെ പരാമർശിക്കുന്നത് ഉചിതമായിരിക്കും. [^Frenz 75-77]

#### സാമുവേൽ ഹേബിക് (1803-1868)

ബാസൽ മിഷനിൽ നിന്നും ഇന്ത്യയിലെത്തിയ ആദ്യസംഘത്തിൽ ഉൾപ്പെട്ട വ്യക്തിയായിരുന്നു ഹേബിക്. അദ്ദേഹം ഒരു വലിയ പണ്ഡിതനോ, ഭാഷാവിശാരദനോ ആയിരുന്നില്ലെങ്കിലും തൻ്റെ ശുശ്രൂഷകളിൽ ദൈവിക പ്രവർത്തികൾ വെളിവായിരുന്നു. സുവിശേഷീകരണത്തിൽ അതീവ തത്പരനായിരുന്നു ഹേബിക്. സാധാരണക്കാരായ ജനങ്ങൾ അദ്ദേഹത്തിൻ്റെ പ്രസംഗം താത്പര്യത്തോടെ കേട്ടു. അക്കാലത്ത് ഇന്ത്യയിലുണ്ടായിരുന്ന ഇംഗ്ലീഷുകാരോടും താൻ സുവിശേഷം പങ്കുവെച്ചതിൻ്റെ ഫലമായി അവരിലും ചിലർ മാനസാന്തരപ്പെട്ട് കർത്താവിനുള്ളവരായി തീർന്നു. തലശേരിയിലെ ജഡ്ജിയായിരുന്ന ടി. എൽ. സ്ട്രെയിഞ്ച്, കളക്ടർ വില്യം റോബിൻസ് എന്നിവരൊക്കെ അക്കൂട്ടത്തിൽ ഉൾപ്പെടും. ഈ സ്ട്രെയിഞ്ച് ഇന്ത്യ വിട്ട് പോയപ്പോൾ ഇല്ലിക്കുന്നിലുണ്ടായിരുന്ന തൻ്റെ ബംഗ്ലാവ് ബാസൽ മിഷനു കൊടുത്തിട്ടാണ് പോയത്. ഇവിടെയായിരുന്നു ഗുണ്ടർട്ട് തൻ്റെ കേരളത്തിലെ പ്രവർത്തനത്തിൻ്റെ ആദ്യകാലഘട്ടങ്ങളിൽ താമസിച്ചിരുന്നത്. ഇദ്ദേഹത്തെക്കുറിച്ച് ഗുണ്ടർട്ട് എഴുതിയത് “നാട്ടുകാരെക്കാൾ ബ്രിട്ടീഷുകാരെയാണ് ഹേബിക്കിനിഷ്ടം” എന്നാണ്. മലബാറിലെത്തിയ ശേഷം ഗുണ്ടർട്ട് ഹേബിക്കിനെ അവിടേയ്ക്ക് ക്ഷണിക്കുകയും, അദ്ദേഹം 1841-ൽ കണ്ണൂരിലെത്തി അവിടം കേന്ദ്രമാക്കി പ്രവർത്തിക്കുകയും ചെയ്തു. 1859-ൽ ഇന്ത്യയോട് യാത്രപറയുംവരെ ഹേബിക് കണ്ണൂരിൽ തുടർന്നു.

#### ഹെർമൻ മ്യൂഗ്ലിങ് (1811-1881)

ത്യൂബിങ്ങൻ യൂണിവേർസിറ്റിയിൽ ഗുണ്ടർട്ടിൻ്റെ സമകാലികനും ഉറ്റചങ്ങാതിയുമായിരുന്നു മ്യൂഗ്ലിങ്ങ്. ഗുണ്ടർട്ടിനെപ്പോലെതന്നെ ഡോ. സ്ട്രൗസിൻ്റെ പഠിപ്പിക്കലുകളിൽ ആകൃഷ്ടനായ മ്യൂഗ്ലിങ്ങ്, ക്രൈസ്തവ വിശ്വാസത്തെയും, വിശ്വാസികളായ സഹപാഠികളെയും അവജ്ഞയോടെയാണ് കണ്ടിരുന്നത്. മ്യൂഗ്ലിങ്ങിൻ്റെ വാക്ചാതുര്യത്തിനുമുമ്പിൽ അവർക്ക് പിടിച്ചുനിൽകാനായതുമില്ല. എന്നാൽ ക്രിസ്തുവിൻ്റെ സ്നേഹം ആ യുവാവിനെയും കീഴടക്കി. മ്യൂഗ്ലിങ്ങ് മാനസാന്തരപ്പെട്ട് സുവിശേഷവേലയ്ക്കായി ബാസൽ മിഷനിൽ ചേർന്നുവെന്ന് അറിഞ്ഞപ്പോൾ ഗുണ്ടർട്ടിൻ്റെ പ്രതികരണം “സ്ട്രൗസ് തോറ്റുപോയി, കർത്താവായ യേശുക്രിസ്തുവോ ഇനിയും ജീവിക്കുന്നു എന്നതിനെ ഈ അടയാളത്താൽ താൻതന്നെ സാക്ഷീകരിച്ചിരിക്കുന്നു” എന്നായിരുന്നു. 

തികഞ്ഞ ഒരു വാഗ്മിയായിരുന്നു മ്യൂഗ്ലിങ്ങ്. ആളുകൾ സ്വതേ പിന്തുടർന്നുപോന്ന വചനവിരുദ്ധമായുള്ള പല പാരമ്പര്യ ആചാരരീതികൾക്കുമെതിരായുള്ള നിലപാടുകൾ സ്വന്തമായി സ്വാംശീകരിക്കുവാനും, വാദിച്ചുറപ്പിക്കാനുമുള്ള ബുദ്ധിവൈഭവം അദ്ദേഹത്തിനുണ്ടായിരുന്നു. സ്വന്തം ആശയങ്ങൾ പ്രാവർത്തികമാക്കുവാനുള്ള ദൈവാനുഗ്രഹവും അദ്ദേഹത്തിനു ലഭിച്ചു. ഗുണ്ടർട്ടുമായി ആഴത്തിലുള്ള ഒരു ആത്മബന്ധം അദ്ദേഹം എന്നും നിലനിർത്തി. 

പ്രാചീന കൃതികൾ ശേഖരിക്കുന്നതിലും, വ്യാകരണ സിദ്ധാന്തങ്ങൾ ക്രോഡീകരിക്കുന്നതിലും മ്യൂഗ്ലിങ്ങ് സമർഥനായിരുന്നു. കന്നഡഭാഷയിലെ വേദപുസ്തകപരിഭാഷയിലും അദ്ദേഹം ഭാഗഭാക്കായി. ഹേബിക്കിൻ്റെ ജീവചരിത്രം ഗുണ്ടർട്ടും മ്യൂഗ്ലിങ്ങും ചേർന്നാണെഴുതിയത്. മ്യൂഗ്ലിങ്ങിൻ്റെ ചില കന്നഡാഭാഷാരചനകൾ ഗുണ്ടർട്ട് മലയാളത്തിലേയ്ക്ക് ഭാഷാന്തരം ചെയ്യുകയുണ്ടായി, അതുപോലെ തിരിച്ചും.

#### ഗോട്ട്ഫ്രീഡ് വൈഗ്ലേ (1816-1855)

വൈഗ്ലേയും ത്യൂബിങ്ങനിൽ ഗുണ്ടർട്ടിൻ്റെ സമകാലികനായിരുന്നു. ബാല്യത്തിൽ തന്നെ അദ്ദേഹത്തിന് തൻ്റെ പിതാവിനെ നഷ്ടപ്പെട്ടു. തുടർന്ന് വൈഗ്ലേയുടെ മാതാവിനെ മ്യൂഗ്ലിങ്ങിൻ്റെ പിതാവ് വിവാഹം കഴിച്ചു. അങ്ങനെ വൈഗ്ലേയും മ്യൂഗ്ലിങ്ങും ഒരേ ഭവനത്തിലാണ് വളർന്ന് വന്നത്. (പിൽക്കാലത്ത് വൈഗ്ലേയുടെ അകാലവിയോഗത്തെത്തുടർന്ന് വിധവയായ പൗളിനെ മ്യൂഗ്ലിങ്ങ് വിവാഹം ചെയ്തു). വൈഗ്ലേ ബുദ്ധിമാനും, അതോടൊപ്പം ഒരു സ്ഥിരോത്സാഹിയുമായിരുന്നു. ഭാഷാ സാഹിത്യ പരിശ്രമങ്ങളിൽ ഗുണ്ടർട്ടിനെ ഉത്തേജിപ്പിക്കുന്നതിൽ വൈഗ്ലേയ്ക്കും മ്യൂഗ്ലിങ്ങിനും നല്ല പങ്കുണ്ടായിരുന്നു.

കന്നഡ, തുളു ഭാഷകളിൽ നിഘണ്ടുനിർമാണത്തിൽ വൈഗ്ലേ ഏർപ്പെട്ടതായി കാണുന്നു. 1842ൽ വൈഗ്ലേ ഇല്ലിക്കുന്നിൽ എത്തി ഗുണ്ടർട്ടിനോടൊപ്പം തുളുഭാഷയിലെ പദസഞ്ചയം പരിശോധിച്ചതായി ഒരു കത്തിൽ കാണുന്നുണ്ട്. ദ്രാവിഡത്തിലെ മറ്റു ഭാഷകളുമായി താരതമ്യം ചെയ്തുകൊണ്ടുള്ള ഒരു നിഘണ്ടുവും നിർമിക്കാൻ അദ്ദേഹം ശ്രമിച്ചു. നിർഭാഗ്യവശാൽ ഗുണ്ടർട്ട് വൈഗ്ലേയ്ക്കയച്ച കത്തുകളിൽ ചുരുക്കം ചിലവ മാത്രമേ കണ്ടെടുക്കാനായിട്ടുള്ളൂ. ഇവ കണ്ടെടുക്കാനായാൽ ദ്രാവിഡഭാഷകളുടെ ആന്തരികതത്ത്വങ്ങൾ വിശദീകരിക്കാൻ അവ പ്രയോജനപ്പെട്ടേയ്ക്കും.

ബോംബെയിൽ അച്ചടിക്കാര്യങ്ങൾക്കായി പോയ വൈഗ്ലേ ആ സാങ്കേതികവിദ്യ മനസിലാക്കുകയും തിരികെ മംഗലാപുരത്തെത്തിയ ശേഷം ഒരു അച്ചുകൂടം അവിടെ സ്ഥാപിക്കുകയും ചെയ്തു. ബാസൽ മിഷൻ പ്രസിദ്ധീകരണങ്ങളിൽ പലതും ഈ അച്ചുകൂടത്തിൽനിന്നാണ് പുറത്ത് വന്നത്.

1855 ജൂൺ 7ന് ആ ദൈവദാസൻ അകാലത്തിൽ നിര്യാണമടഞ്ഞു. ഇന്ത്യയിലെ പ്രവർത്തനങ്ങളിൽ അതീവ ഉത്സാഹത്തോടെ പ്രവർത്തിച്ച ആ സഹപ്രവർത്തകൻ്റെ വേർപാട് ഗുണ്ടർട്ടിനെ ദുഃഖിപ്പിച്ചു. ഇതേത്തുടർന്നാണ് ഗുണ്ടർട്ടിന് മനസില്ലാമനസോടെയാണെങ്കിലും മംഗലാപുരത്തേയ്ക്ക് മടങ്ങേണ്ടി വന്നത്.

#### ബാസൽമിഷൻ ഇന്ത്യയിൽ

ഇന്ത്യയിലെ ബാസൽമിഷൻ്റെ പ്രവർത്തനം ആധ്യാത്മികരംഗത്ത് മാത്രം ആയിരുന്നില്ല. ബാസൽ മിഷണറിമാർ അത്യുത്സാഹത്തോടെ സുവിശേഷം അറിയിച്ചിരുന്നു. എന്നാൽ അതിനോടൊപ്പം അവരുടെ മിഷൻ മേഖലകളിൽ പലവിധ സാമൂഹിക ഉന്നമനത്തിനുതകുന്ന പ്രവർത്തനങ്ങളും അവർ നടത്തി. 

ഇന്ത്യയിൽ നിലനിന്നിരുന്ന ജാതിവ്യവസ്ഥയ്ക്കെതിരായി എല്ലാ ജാതിമതസ്ഥരെയും അവർ സ്കൂളുകളിലും ഹോസ്റ്റലുകളിലും പ്രവേശിപ്പിച്ചിരുന്നു. ഇതുമൂലം പ്രാദേശിക ഹൈന്ദവനേതൃത്വവും മിഷണറിമാരുമായി അസ്വാരസ്യങ്ങൾ ഉടലെടുത്തിരുന്നു. എന്നാൽ അവയൊന്നും വകവെയ്ക്കാതെ അവർ തങ്ങളുടെ ദൗത്യവുമായി മുമ്പോട്ട് പോയി (ഫരിയാസ് 1). തത്ഭലമായി ബാസൽ മിഷൻ പ്രവർത്തനങ്ങളിലൂടെ അനേകർക്ക് സമൂഹത്തിൻ്റെ മുഖ്യധാരയിലേയ്ക്ക് എത്തിച്ചേരാൻ സാധിച്ചു. ബാസൽമിഷൻ പ്രവർത്തനങ്ങളിലൂടെ ഉടലെടുത്ത ക്രൈസ്തവകൂട്ടയ്മകൾ ജാതിവ്യവസ്ഥയ്ക്കെതിരായി ശക്തമായി നിലകൊണ്ടു.

അതുകൂടാതെ ഈ മേഖലയിലുള്ളവരുടെ സാമ്പത്തിക ഉന്നമനത്തെ ലക്ഷ്യമാക്കിയും പല പദ്ധതികൾ ബാസൽമിഷൻ പ്രവർത്തകർ ആരംഭിച്ചു. മംഗലാപുരത്ത് ആരംഭിച്ച അച്ചുകൂടത്തെപ്പറ്റി മുകളിൽ പരാമർശിച്ചിരുന്നല്ലോ. മിഷൻ പ്രസിദ്ധീകരണങ്ങൾക്ക് പുറമേ, ഗവണ്മെൻ്റിൽനിന്നും മറ്റിടങ്ങളിൽനിന്നുമൊക്കെയുള്ള പ്രസിദ്ധീകരണങ്ങൾ ഇവിടെ അച്ചടിക്കുകയുണ്ടായി. 

ഗുണ്ടർട്ട് എത്തിയതിനുശേഷം വിദ്യാഭ്യാസവുമായി ബന്ധപ്പെട്ട പ്രവർത്തനങ്ങളും ആരംഭിച്ചു. ഇതിനും വലിയ ഔദ്യോഗിക അംഗീകാരം ലഭിക്കുവാനിടയായി (ഇക്കാര്യത്തെക്കുറിച്ച് കൂടുതൽ വിവരങ്ങൾ പിന്നീട്).

സംഘത്തിൻ്റെ മറ്റുദ്യമങ്ങളിൽ പ്രധാനപ്പെട്ടവ “ബാസൽ മിഷൻ റ്റൈൽ വർക്സ്” എന്ന ഓട് നിർമാണ ഫാക്ടറിയും നെയ്തുശാലകളുമാണ്. ഈ സംരംഭങ്ങൾ പിൽക്കാലത്ത് വലിയ വിജയങ്ങളായിത്തീർന്ന് ആയിരക്കണക്കിന് ആളുകൾ ജോലി ചെയ്യുന്ന സ്ഥാപനങ്ങളായി പരിണമിക്കുകയും  ചെയ്തു. [^സ്റ്റെൻസി 7]

### അവലംബം
[^സ്റ്റെൻസി 7]: സ്റ്റെൻസി, ക. (2010). The Basel Mission industries in India 1834-1884Improvisation or Policy? Unpublished MA Dissertation. Retrieved Jun 26, 2022, from https://www.academia.edu/39797314/The_Basel_Mission_industries_in_India_1834_1884_Improvisation_or_Policy
[^ഫ്രെൻസ് 75-77]: Frenz, A. (1991). ഡോ. ഹെർമൻ ഗുണ്ടർട്ട് പറുദീസയിലെ ഭാഷാപണ്ഡിതൻ (S. Zacharia, Trans.). DC Books
[^നാഥ് 2]: നാഥ്, ബ. ക., & K, V. (2017). Brief History of the Basel Evangelical Mission in Malabar. Retrieved 6 27, 2022, from https://www.academia.edu/35615261/Brief_History_of_the_Basel_Evangelical_Mission_in_Malabar
