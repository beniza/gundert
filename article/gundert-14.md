ഹാ, ദൈവത്തിന്റെ ധനം, ജ്ഞാനം, അറിവ് എന്നിവയുടെ ആഴമേ! അവന്റെ ന്യായവിധികൾ എത്ര അപ്രമേയവും അവന്റെ വഴികൾ എത്ര അഗോചരവും ആകുന്നു.

തന്നെ നിരന്തരമായി അലട്ടിക്കൊണ്ടിരുന്ന രക്താതിസാരത്തിന് ഒരു ശമനം ലഭിക്കുവാൻ താത്കാലികമായി ഒന്ന് മാറിനിൽക്കുവാനാണ് ഗുണ്ടർട്ട് സ്വദേശത്തേയ്ക്ക് പോയത്. അതുകൊണ്ട് തന്നെ കുടുംബത്തെ ഈ യാത്രയിൽ തൻ്റെ കൂടെ കൂട്ടിയതുമില്ല. എന്നാൽ ദൈവത്തിൻ്റെ ഹിതം മറ്റൊന്നായിരുന്നു. ഗുണ്ടർട്ടിന് പിന്നീടൊരിക്കലും താൻ ജീവനറ്റു സ്നേഹിച്ചിരുന്ന മലയാളദേശത്തേയ്ക്ക് മടങ്ങിവരാനായില്ല.  

ജർമനിയിലെത്തിയ ഉടൻ തന്നെ അദ്ദേഹം തൻ്റെ മക്കളെ സന്ദർശിക്കുകയുണ്ടായി. ഇന്ത്യയിലായിരുന്ന കാലയളവിലായിരുന്നല്ലോ തൻ്റെ പിതാവും, മകൾ ക്രിസ്ത്യാനയും ഇഹലോകവാസം പൂർത്തിയാക്കിയത്. എന്നാൽ മടങ്ങി ഇന്ത്യയിലേയ്ക്ക് പോകുവാൻ തയാറെടുത്തപ്പോഴാകട്ടെ മിഷനിൽനിന്നും അനുകൂല മറുപടിയല്ല ലഭിച്ചത്. അന്നാട്ടുകാരെ മിഷൻ വേലയ്ക്കായി ഉത്സാഹിപ്പിക്കാൻ ഗുണ്ടർട്ടിൻ്റെ സാന്നിദ്ധ്യം ഉതകും എന്ന് മിഷൻ കരുതി. നിഘണ്ടുവിൻ്റെ പണിയിൽ ഏർപ്പെടാനുള്ള അനുവാദം തരാമെന്നും, പൂർണ്ണസൗഖ്യം വീണ്ടെടുക്കുമ്പോൾ വീണ്ടും ഇന്ത്യയിലേയ്ക്ക് മടക്കി അയക്കാമെന്നും അവർ വാഗ്ദത്തം ചെയ്തു. എന്നും അധികാരികളിൽനിന്നുള്ള നിർദ്ദേശങ്ങളെ ദൈവികനിയോഗമായി കരുതിപ്പോന്ന ആ കർത്തൃദാസൻ ആ നിർദ്ദേശത്തെയും ഒട്ടേറെ മനോവിഷമത്തോടെയെങ്കിലും അനുസരിച്ചു. 

ബാസൽ മിഷനുമായി അടുത്തിടപഴകിയിരുന്ന കാൽവർ ഫെർലഗ്സ്വെരൈൻസ് എന്ന പ്രസിദ്ധീകരണ സംഘത്തിൻ്റെ അധികാരിയായ ഡോ. കിസ്ത്യാൻ ഗോട്ട്‌ലോബ് ബാർത്ത് എന്ന വ്യക്തി തൻ്റെ സഹകാരിയായി പ്രവർത്തിക്കുവാൻ ഗുണ്ടർട്ടിനെ ക്ഷണിച്ചു. തൻ്റെ ഭാര്യയുടെ സമ്മതം ലഭിക്കുകയാണെങ്കിൽ വരാം എന്ന നിബന്ധനയോടെ ഗുണ്ടർട്ട് ആ ക്ഷണം സ്വീകരിച്ചു. ഗുണ്ടർട്ടിൻ്റെ ആരോഗ്യസ്ഥിതിയുടെ ഗൗരവം മനസിലാക്കിയ ജൂലിയയും അതിനു സമ്മതം മൂളി. ഇതോടെ കാര്യങ്ങൾ നാടകീയമായി മാറിമറിഞ്ഞു. സ്വിറ്റ്സർലൻ്റിലെ കാൽവിലായിരുന്നു അദ്ദേഹത്തിൻ്റെ പുതിയ നിയോഗം. 

1860 ഏപ്രിൽ 10-ന് ഗുണ്ടർട്ട് കാൽവിലെത്തി. പിറ്റേന്ന് തന്നെ ജൂലിയയും മാറിയും ബോംബെയിൽനിന്നും യൂറോപ്പിനെ ലക്ഷ്യമാക്കി യാത്ര തുടങ്ങി. ഒരു മാസത്തിനു ശേഷം അവർ ഗുണ്ടർട്ടിനൊപ്പം ചേർന്നു. ഗുണ്ടർട്ട് തൻ്റെ മറ്റുമക്കളെയും കാൽവിലേയ്ക്ക് കൂട്ടിക്കൊണ്ടു വന്നു. അങ്ങനെ നാളുകൾക്ക് ശേഷം ഉണ്ടായ പുനഃസമാഗമം ആ കുടുംബത്തിന് എത്രയും ആഹ്ലാദദായകമായി. 

ഗുണ്ടർട്ടിൻ്റെ സമയത്തിൻ്റെ മൂന്നിലൊന്ന് മലയാളഭാഷാപരിശ്രമങ്ങൾക്കായി വിനിയോഗിക്കാൻ അദ്ദേഹത്തിന് അനുവാദം ലഭിച്ചു. ഈ കരാറിൻ്റെ പൂർണരൂപം ഇന്നും ലഭ്യമാണ്. 1862ൽ ബാർത്ത് അന്തരിച്ചപ്പോൾ അദ്ദേഹത്തിനു പകരം സംഘത്തെ നയിക്കുവാനുള്ള നിയോഗവും ഗുണ്ടർട്ടിലെത്തിച്ചേർന്നു. 

തിരക്കേറിയ പ്രസാധന ജീവിതത്തിനിടയിലും അദ്ദേഹം മലയാളഭാഷാപ്രവർത്തനം ഉത്സാഹത്തോടെ തുടർന്നു. പകൽ സമയം ഓഫീസിലിരുന്ന് നിഘണ്ടുവിൻ്റെ പ്രവർത്തനത്തിലേർപ്പെട്ടെങ്കിൽ രാത്രിയിൽ വേദപുസ്തകപരിഭാഷയ്ക്കായി അദ്ദേഹം സമയം കണ്ടെത്തി. ഇതോടൊപ്പം തന്നെ മറ്റു പല കൃതികളും ഗുണ്ടർട്ട് ഈ കാലയളവിൽ രചിച്ചിരുന്ന കാര്യം നാം മുമ്പൊരു ലക്കത്തിൽ കണ്ടിരുന്നുവല്ലോ. നിരവധി മിഷണറിമാരുടെ ചരിത്രവും അദ്ദേഹം പ്രസിദ്ധീകരിച്ചു.

ഗുണ്ടർട്ട് ഇന്ത്യയിലെത്തിയ കാലം മുതൽ ദ്രാവിഡഭാഷാധാതുക്കളെ ആധാരമാക്കിക്കൊണ്ടുള്ള മലയാള നിഘണ്ടുവിനായുള്ള ശ്രമം ആരംഭിച്ചതാണ്. ഇത് 1867ലെ പെസഹദിനത്തിൽ, അതായത് അദ്ദേഹം ഈ ഉദ്യമം ആരംഭിച്ചിട്ട് ഏകദേശം കാൽ നൂറ്റാണ്ടിനു ശേഷം, അദ്ദേഹത്തിന് പൂർത്തിയാക്കാനായി. ഈ നിഘണ്ടുവിൻ്റെ നിർമാണത്തിനിടെ പല തടസങ്ങൾ അദ്ദേഹത്തിനു നേരിടേണ്ടതായി വന്നു. കൃതിയുടെ പത്തിലൊന്നോളം വരുന്ന ഭാഗത്തിൻ്റെ കരട് എലി കരണ്ട് കളഞ്ഞതായി അദ്ദേഹം എഴുതിയിട്ടുണ്ട്. അതുപോലെ കരടിൻ്റെ രണ്ട് വാല്യങ്ങൾ ഇറ്റലിയിൽ വച്ച് ഏകദേശം ഒരുമാസത്തോളം ആരുടെയും ശ്രദ്ധയിൽപ്പെടാതെ കിടന്നുപോയിരുന്നു. അതും ദൈവകൃപയാൽ നഷ്ടമാകാതെ തിരികെ ലഭിച്ചു. മലയാളഭാഷയുടെ വികാസത്തിൽ നിർണായകമായ സ്ഥാനം വഹിച്ച നിഘണ്ടുവിൻ്റെ കാര്യമാണിതെന്നോർക്കണം. 

തൻ്റെ ജീവിത സായഹ്നത്തിൽ ജർമനിയിലെ ക്രൈസ്തവ, രാഷ്ട്രീയ മണ്ഡലങ്ങളിലെ സജീവ സാനിധ്യമായി ഗുണ്ടർട്ടിന് മാറാനായി. ഇതിനിടെ യോഹാനസ് ഹെസ്സെ ഗുണ്ടർട്ടിൻ്റെ പുത്രി മാറിയെ വിവാഹം ചെയ്ത് വന്നത് ഗുണ്ടർട്ടിന് വളരെ സഹായമായി ഭവിച്ചു. 1877 ജൂലൈ 13ന് മാറി ഒരു ആൺ പൈതലിന് ജന്മം നൽകി. ഈ ശിശുവാണ് പിന്നീട് വിശ്വവിഖ്യാതനും നൊബേൽ ജേതാവുമായ ഹെർമൻ ഹെസെ. 

ഗുണ്ടർട്ട് ഇന്ത്യയിൽനിന്നും മടങ്ങിപ്പോയതിനു ശേഷം ഇന്ത്യയിലെ വേലയ്ക്കായി സമർപ്പിതനായെത്തിയ  മകൻ സാമുവേൽ 1880ൽ ആകസ്മികമായി മരണമടഞ്ഞു. ഗുണ്ടർട്ടിന് വ്യക്തിപരമായി വളരെ വേദനാജനകമായിരുന്നു ആ നിര്യാണം. ജൂലിയയാകട്ടെ 1885ൽ അന്തരിച്ചു. ജീവിതാവസാനം വരെ ഗുണ്ടർട്ടിൻ്റെ ബാഹ്യജീവിതത്തിൽ മാത്രമല്ല ആധ്യാത്മികജീവിതത്തിലും ഒരു ഉത്തമപങ്കാളിയായിരുന്നു അവർ. ഗുണ്ടർട്ട് എന്ന അതികായനെ വാർത്തെടുക്കുന്നതിൽ ഒരു പ്രധാന പങ്ക് വഹിച്ചത് ജൂലിയയായിരുന്നു. അവരുടെ മരണശേഷം അധികം താമസിയാതെ ഗുണ്ടർട്ടും അവശനിലയിലായി. കർമനിരതനായിരിക്കുമ്പോൾ മരിക്കണമെന്നായിരുന്നു അദ്ദേഹത്തിൻ്റെ ആഗ്രഹമെങ്കിലും അന്ത്യകാലത്ത് ചില വർഷങ്ങൾ അദ്ദേഹത്തിന് കിടക്കയിൽ ചിലവിടേണ്ടതായി വന്നു. ഇക്കാലയളവിൽ മകൾ മാറിയും, മകൻ ഫ്രഡറിക്കും അദ്ദേഹത്തെ സ്നേഹത്തോടെ ശുശ്രൂഷിച്ചു പോന്നു. ഗ്രീക്കുഭാഷയിൽ പുതിയനിയമം നിരന്തരം വായിച്ചുപോന്നു അദ്ദേഹം. 

1893 ഏപ്രിൽ മാസത്തോടെ അദ്ദേഹത്തിൻ്റെ ആരോഗ്യം തീർത്തും വഷളായി. തനിക്കിനി അധികം നാളുകൾ അവശേഷിക്കുന്നില്ലെന്ന് മനസിലാക്കിയ ഗുണ്ടർട്ട്, തൻ്റെ അന്തിമയാത്രയ്ക്കായി സ്വയം തയാറെടുത്തതുകൂടാതെ തൻ്റെ കുടുംബാംഗങ്ങളെ അതിനായൊരുക്കുകയും ചെയ്തു. തൻ്റെ കൊച്ചുമക്കളുടെ സ്ഥിരീകരണത്തെ പരാമർശിച്ചുകൊണ്ട് ഏപ്രിൽ 8-ആം തിയതിയെഴുതിയ കുറിപ്പാണ് അദ്ദേഹത്തിൻ്റെ ഡയറിയിലെ അവസാനത്തേത്. ഏപ്രിൽ 25 ചൊവ്വാഴ്ച, ജൂലിയയുടെ മരണത്തിന് 7 വർഷവും, 7 മാസവും 7 ദിവസവും കഴിഞ്ഞദിവസത്തിൽ ഗുണ്ടർട്ട് തൻ്റെ 79-ആം വയസിൽ താൻ പ്രിയം വെച്ച കർത്താവിനോട് ചേർന്നു. രണ്ട് ദിവസത്തിനുശേഷം ഏപ്രിൽ 27ന് അദ്ദേഹത്തിൻ്റെ ഭൗതികശരീരം കാൽവിലെ കുടുംബക്കല്ലറയിൽ സംസ്കരിച്ചു. ഗുണ്ടർട്ടും, ഭാര്യ ജൂലിയയും അന്ത്യനിദ്രചെയ്യുന്ന ഈ ശവകുടീരങ്ങൾ ഇന്നും ഭംഗിയോടെ പരിപാലിക്കപ്പെട്ടു പോരുന്നു.

ക്രൈസ്തവകൈരളിക്കും മലയാളഭാഷയ്ക്കും ഗുണ്ടർട്ട് ചെയ്ത സംഭാവനകൾ നിസ്തുല്യമാണ്. ഇന്നും കേരളനാട് അദ്ദേഹത്തെ നന്ദിയോടെ സ്മരിക്കുന്നതിനു കാരണം അദ്ദേഹം നമ്മുടെ ഭാഷയോടും ജനതയോടും കാട്ടിയ അർപ്പണബോധവും നിർവ്യാജസ്നേഹവും മൂലമാണ്. ഒരു മിഷണറി എങ്ങനെയായിരിക്കേണമെന്ന് സ്വജീവിതത്തിലൂടെ അദ്ദേഹം വെളിപ്പെടുത്തിത്തന്നു. അങ്ങനെ ആ ജീവിതവും ദർശനവും ഇന്നും  നാമറിഞ്ഞും അറിയാതെയും നമ്മെ സ്വാധീനിച്ചുപോരുന്നു. അദ്ദേഹത്തിൻ്റെ ഓർമ നിറഞ്ഞുനിൽക്കുന്ന ഇല്ലിക്കുന്നിലെ ബംഗ്ലാവ് ഇന്ന് കേരള സർക്കാരിൻ്റെ നേതൃത്വത്തിലുള്ള ഒരു മ്യുസിയമാണ്. ആ മഹാനുഭാവൻ്റെ സംഭാവനകൾക്ക് നേരിട്ടുള്ള അംഗീകാരമാണ് വളരെ സുക്ഷ്മതയോടും മികവോടും കൂടി ക്രമീകരിക്കപ്പെട്ടിരിക്കുന്ന ആ മ്യൂസിയം.



