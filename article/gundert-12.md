# തലശേരിയോട് വിട


തലശ്ശേരിയിൽനിന്നും ഏകദേശം 30 കി.മീ. വടക്ക് അഴിക്കോടിനടുത്തായി ചിറയ്ക്കൽ എന്നൊരു ചെറിയ പട്ടണം ഉണ്ട്. ഉത്തരകേരളം ഭരിച്ചിരുന്ന രാജവംശം ആയ കോലത്തിരിമാരുടെ ഭരണത്തിലിരുന്ന ഒരു നാട്ടുരാജ്യം ആയിരുന്നു ഗുണ്ടർട്ടിൻ്റെ കാലത്ത് ചിറയ്ക്കൽ. ബാസൽ മിഷൻ ചിറയ്ക്കൽ രാജാവിൽനിന്നും കുറച്ച് സ്ഥലം വാടകയ്ക്ക് വാങ്ങി അവിടെ ഒരു മിഷൻ സ്റ്റേഷൻ സ്ഥാപിച്ചു. 1849 ഫെബ്രുവരിയിൽ ഹേബിക് ഗുണ്ടർട്ടിനോട് ചിറയ്ക്കലിലേയ്ക്ക് പ്രവർത്തനം മാറ്റാൻ ആവശ്യപ്പെട്ടു. വളരെ വിഷമത്തോടെയാണെങ്കിലും ഗുണ്ടർട്ട് കുടുംബം മേലധികാരികളുടെ നിർദ്ദേശം അനുസരിക്കാൻ തീരുമാനിച്ചു. എന്നാൽ "നിങ്ങളുടെ വിചാരങ്ങൾ അല്ല എൻ്റെ വിചാരങ്ങൾ" എന്ന വാക്യം ആ വിഷമഘട്ടത്തിലും അവരെ ധൈര്യപ്പെടുത്തി. ജൂലിയ അവരുടെ കൂടെ ഇല്ലിക്കുന്നിലുണ്ടായിരുന്ന ബാലികമാരെക്കൂടി ചിറയ്ക്കലേയ്ക്ക് കൊണ്ടുപോകുവാനുള്ള അനുമതി വാങ്ങി അവരെക്കൂടി കൂടെക്കൂട്ടി. 1849 മെയ് മാസത്തിൽ കണ്ണുനീരോടെ ഇല്ലിക്കുന്നിലെ ഭവനത്തോട് ജൂലിയ വിടപറഞ്ഞു. ഗുണ്ടർട്ടാകട്ടെ  ചിലദിവസങ്ങൾകൂടി ഇല്ലിക്കുന്നിൽ തുടർന്നു തൻ്റെ സഹപ്രവർത്തകരോടും മറ്റുള്ളവരോടും യാത്രപറഞ്ഞശേഷം ചിറയ്ക്കലേയ്ക്ക് പോകാമെന്ന് തീരുമാനിച്ചു. 

ഇല്ലിക്കുന്നിലെ അവസാനദിവസങ്ങളിൽ അദ്ദേഹം ചാപ്പലിൻ്റെ കേടുപാടുകൾ തീർക്കുവാനായാണ് വിനിയോഗിച്ചത്. സാരമായ കേടുപാടുകളുണ്ടായിരുന്ന മേൽക്കൂര മേഞ്ഞത് മെയ് മാസത്തെ കഠിനമായ ചൂടേറ്റാണ്. മെയ് 9നാകട്ടെ ഒരു പെരുമഴ പെയ്യുകയും ഗുണ്ടർട്ട് അതിൽ നനഞ്ഞു കുളിക്കുകയും ചെയ്തു. തുടർന്ന് അദ്ദേഹം വിറപ്പനിയാൽ ബാധിതനായി. ആ പനിയോടെയാണ് അദ്ദേഹം ഇല്ലിക്കുന്നിനോട് വിട പറഞ്ഞത്. ചിറയ്ക്കലിലെത്തിയതിനു ശേഷവും ആ പനി വിട്ടുമാറിയില്ലെന്ന് മാത്രമല്ല, അദ്ദേഹത്തിൻ്റെ പനി മൂർച്ഛിച്ച് തൻ്റെ സംസാരശേഷി നഷ്ടപ്പെട്ട് പോകുവാനിടവന്നു. 

തുടർന്നുള്ള ഏകദേശം മൂന്ന് വർഷത്തോളം ഗുണ്ടർട്ട് സംസാരിക്കാനാവാതെ വലഞ്ഞു. വ്യക്തിപരമായി ഗുണ്ടർട്ടിന് വളരെ പ്രയാസം അനുഭവിക്കേണ്ടതായി വന്ന വർഷങ്ങളായിരുന്നു അവ. ശാരീരികാസ്വാസ്ഥ്യം നിമിത്തം ഭവനത്തിൽ തന്നെ കഴിഞ്ഞുകൂടുവാൻ അദ്ദേഹം നിർബന്ധിതനായി. ഗുണ്ടർട്ടിൻ്റെ കുടുംബം ഈ സമയം അദ്ദേഹത്തിന് ആവശ്യമായ എല്ലാ സഹകരണവും നൽകി. അദ്ദേഹത്തിൻ്റെ മക്കൾപോലും ആ അവസ്ഥയറിഞ്ഞ് ഗുണ്ടർട്ടിനാവശ്യമായ കരുതലും സ്നേഹവും കാട്ടിയതായി അദ്ദേഹത്തിൻ്റെ കുറിപ്പുകളിൽ കാണാം. 

ഗുണ്ടർട്ട് ഈ അവസ്ഥയെ ദൈവത്തിൻ്റെ സന്ദർശനമായാണ് കണക്കാക്കിയത്. അദ്ദേഹം ഇപ്രകാരം എഴുതി: "ഇപ്പോൾ ഇതെല്ലാം സംഭവിക്കേണ്ടതു തന്നെ. ദൈവം മറ്റു ചില കാര്യങ്ങളിലേക്കെന്നെ നിയോഗിക്കുകയാണ്. സംസാരത്തിലും പ്രവൃത്തിയിലും മുഴുകിപ്പോകാതെ ഞാനിത് ക്ഷമാപൂർവം സഹിക്കണം; നിസ്സാരനാണെന്ന് മനസിലാക്കണം". വാസ്തവത്തിൽ ദൈവം ഇക്കാലയളവിൽ ഗുണ്ടർട്ടിനെ മറ്റൊരു ശുശ്രൂഷയ്ക്കായൊരുക്കുകയായിരുന്നു.

നെല്ലിക്കുന്നിലായിരിക്കുമ്പോൾത്തന്നെ ഗുണ്ടർട്ട് പലതരം സാഹിത്യരചനകളിൽ ഏർപ്പെട്ടിരുന്നു. എന്നാൽ അവിടെ സുവിശേഷീകരണമടക്കമുള്ള മറ്റ് ഉത്തരവാദിത്തങ്ങൾ കൂടി അദ്ദേഹം വഹിച്ചുപോന്നതിനാൽ സമയലഭ്യത പരിമിതമായിരുന്നു. ചിറയ്ക്കലെത്തിശേഷം ആകട്ടെ ഗുണ്ടർട്ടിന്   സംസാരിക്കാനാവാത്തതു മൂലം തൻ്റെ സാഹിത്യപ്രവർത്തനങ്ങൾക്ക് കൂടുതൽ സമയം കണ്ടെത്താനായി. ഇക്കാലയളവിൽത്തന്നെയാണ് ദ്രാവിഡഭാഷകളുടെ താരതമ്യ വ്യാകരണത്തിൻ്റെ രചയിതാവായ റോബർട്ട് കാൽഡ്വലടക്കമുള്ള പ്രമുഖരുമായി ഗുണ്ടർട്ട് ബന്ധം സ്ഥാപിച്ചത്. 1851ൻ്റെ മദ്ധ്യത്തിൽ രോഗത്തിനൊരാശ്വാസം തേടി അദ്ദേഹം നീലഗിരിയിലേയ്ക്ക് താമസം മാറിയ സമയത്ത് കാൽഡ്വൽ അദ്ദേഹത്തെ സന്ദർശിക്കുകയും ജീവിതാന്ത്യം വരെ നിലനിന്ന ഉറച്ചൊരു ബന്ധത്തിനവിടെ തുടക്കമിടുകയും ചെയ്തു.

1852-ഓടുകൂടി ഗുണ്ടർട്ട് ആരോഗ്യം തിരികെപ്രാപിച്ചു. മാർച്ച്മാസമായപ്പോഴേക്കും ആരോഗ്യനില വളരെ മെച്ചപ്പെട്ടതായി ഗുണ്ടർട്ടിനനുഭവപ്പെട്ടു. തത്ഫലമായി അദ്ദേഹം തൻ്റെ യാത്രകളടക്കമുള്ള ശുശ്രൂഷകൾ പുനരാരംഭിക്കുകയും ചെയ്തു. 

തൻ്റെ ശുശ്രൂഷാ കാലയളവിലുണ്ടായ ഈ ഇടവേള ഗുണ്ടർട്ടിനെ സംബന്ധിച്ചിടത്തോളം ഒരു പരീക്ഷാ കാലഘട്ടമായിരുന്നെങ്കിലും, മലയാളഭാഷയ്ക്ക് അതൊരനുഗ്രഹമായി ഭവിച്ചു. ഗുണ്ടർട്ടെന്ന ഭാഷാപണ്ഠിതൻ്റെ വ്യക്തിമുദ്രപതിഞ്ഞ മലയാള വ്യാകരണവും, വേദപുസ്തകപരിഭാഷയുമടക്കമുള്ള പല മികച്ച ഉദ്യമങ്ങളും അദ്ദേഹം ഏറ്റെടുത്തതോ ത്വരിതപ്പെടുത്തിയതോ ഈ ഇടവേളയിലാണ്. 

ചിറയ്ക്കലെത്തിയശേഷം ജൂലിയ അവിടെ ഒരു ബാലികാ ഭവനം ആരംഭിച്ചു. തുടക്കത്തിൽ അനാഥപെൺകുട്ടികൾ മാത്രമാണവിടെ ഉണ്ടായിരുന്നത്. എന്നാൽ ക്രമേണ മറ്റ് ക്രൈസ്തവ പെൺകുട്ടികളെയും ഉപദേശിമാരുടെ പുത്രിമാരെയുമൊക്കെ അവിടെ താമസിപ്പിച്ചു ഈ സ്ഥാപനത്തിൻ്റെ പ്രവർത്തന മേഖല വിപുലമാക്കി. ഇവിടെ വളർന്ന പെൺകുട്ടികൾ തങ്ങളുടെ ജീവിതത്തിൽ വിജയം നേടിയതായി ബാസൽമിഷൻ്റെ ചരിത്രം വെളിപ്പെടുത്തുന്നു. ഇവരിൽ പലരും പിൽക്കാലത്ത് മിഷൻ വേലയ്ക്കും ഗുണ്ടർട്ടിൻ്റെ പ്രവർത്തനങ്ങൾക്കും വളരെ സഹായമായിത്തീർന്നു.


