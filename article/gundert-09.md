# വിതയുടെ കാലം

സുവിശേഷവേലയുടെ വ്യാപ്തിക്കായി ഗുണ്ടർട്ടും കുടുംബവും ഇല്ലിക്കുന്നിലെ ബംഗ്ലാവ് വിട്ട് തലശേരി പട്ടണത്തിലേയ്ക്ക് താമസം മാറ്റിയ കാര്യം മുമ്പ് കണ്ടിരുന്നുവല്ലോ. തദ്ദേശീയരുമായും ബ്രിട്ടീഷ് ഭരണാധികാരികളുമായും അടുത്തിടപഴകുവാൻ ഈ തീരുമാനം മൂലം ഗുണ്ടർട്ടിനായി. എന്നാൽ താമസംവിനാ ഗുണ്ടർട്ടിന് ഇല്ലിക്കുന്നിലേയ്ക്ക് മടങ്ങേണ്ടതായി വന്നു. പട്ടണത്തിലെ താമസം അദ്ദേഹത്തിൻ്റെ ആരോഗ്യത്തെ ബാധിക്കുകയും അദ്ദേഹം ശ്വാസകോശസംബന്ധമായ രോഗബാധിതനായിത്തീരുകയും ചെയ്തു. ഇതേ തുടർന്ന് പട്ടണത്തിൽ നിന്നും മടങ്ങി ഇല്ലിക്കുന്നിലേയ്ക്ക് പോകുവാൻ ആ കുടുംബം തീരുമാനിച്ചു. അങ്ങനെ 1841 ഡിസംബർ 4-൹ അവർ ഇല്ലിക്കുന്നിലേയ്ക്ക് തിരികെയെത്തി. ഏതായാലും ആ രണ്ടുവർഷത്തെ പട്ടണവാസം മൂലം ഗുണ്ടർട്ടിനെക്കുറിച്ചുള്ള കീർത്തി നാടെങ്ങും പരന്നു. 

ഇക്കാലഘട്ടത്തിലാണ് ഗുണ്ടർട്ട് ഊരാച്ചേരി ഗുരുനാഥന്മാരുമായി പരിചയത്തിലാകുന്നത്. അവരിൽ മൂത്ത ആളായിരുന്ന കുഞ്ഞിക്കണ്ണൻ വൈദ്യർ ഗുണ്ടർട്ടുമായി വളരെയടുത്ത ആത്മബന്ധം പുലർത്തി. മലയാളത്തിലും, സംസ്കൃതത്തിലും, നാട്ടുവൈദ്യത്തിലും ആഴത്തിലുള്ള അറിവുണ്ടായിരുന്ന കുഞ്ഞിക്കണ്ണൻ വൈദ്യർ ആ അറിവുകൾ ഗുണ്ടർട്ടിനും പങ്കുവെച്ചു. 

അവർണസമുദായാംഗങ്ങൾക്ക് ഔപചാരിക വിദ്യാഭ്യാസം നേടാൻ യാതൊരു മാർഗവുമില്ലാതിരുന്ന അക്കാലത്ത് ഗുരുനാഥന്മാർക്ക് അതിശയകരമായി അതിനവസരമൊരുങ്ങി വന്നു.
കേരളത്തിലെ പ്രശസ്തരായ സാമൂഹികപരിഷ്കർത്താക്കളുടെ കാലത്തിനു മുമ്പ് തന്നെ അധികമാരും അറിയാത്ത ഒരു സാംസ്കാരിക വിപ്ലവം തലശേരിക്കടുത്തുള്ള ചൊക്ലിയെന്ന ഗ്രാമത്തിൽ നടന്നിരുന്നു. കുഞ്ഞിക്കണ്ണൻ വൈദ്യർ ഒരു ബാലനായിരുന്ന കാലത്ത് അവിടുള്ള സവർണകുട്ടികളെ പഠിപ്പിക്കാനെത്തിയ വടേശ്വരത്ത് കുമാരൻ എന്ന അദ്ധ്യാപകൻ കുഞ്ഞിക്കണ്ണൻ്റെ ഭാഷയിലുള്ള വ്യുല്പത്തിയും സാമർത്ഥ്യവും തിരിച്ചറിഞ്ഞ് അദ്ദേഹത്തിനും  സഹോദരന്മാർക്കും വിദ്യ പകർന്നുകൊടുത്തു. അങ്ങനെ വിദ്യ നേടിയ അവർ പിന്നീട് ഊരാച്ചേരി ഗുരുനാഥന്മാർ എന്ന പേരിൽ പ്രശസ്തരാവുകയും ചെയ്തു. 

ഗുണ്ടർട്ടിന് ലഭിക്കാവുന്നതിൽ വെച്ചേറ്റവും മികച്ച വ്യക്തികളെയാണ് അദ്ദേഹത്തിന് ഗുരുക്കന്മാരായി കിട്ടിയത്. ഗുണ്ടർട്ടെന്ന പണ്ഡിതാഗ്രേസനനെ അഭ്യസിപ്പിക്കാൻ ഉതകുന്ന നിലയിലുള്ള പ്രാവീണ്യം അവർക്കുണ്ടായിരുന്നു. അതുകൊണ്ടു തന്നെ ഗുണ്ടർട്ടും അവരെ ഏറ്റവും ബഹുമാനിച്ച് പോന്നു.  അവരുമായുള്ള സമ്പർക്കവും, അവരിൽനിന്നും സ്വായത്തമാക്കിയ അറിവുകളും പിൽക്കാലത്ത് മലയാള ഭാഷയെ സമ്പുഷ്ടമാക്കിയ പല ഗ്രന്ഥങ്ങളുടെയും സൃഷ്ടിയിൽ ഗുണ്ടർട്ടിനെ സഹായിച്ചു. എന്തായാലും ഗുണ്ടർട്ടിൻ്റെ ജനനത്തിനു കാൽ നൂറ്റാണ്ട് മുമ്പ്തന്നെ ദൈവം അദ്ദേഹത്തിനായി പാത നിരപ്പാക്കിയിരുന്നുവെന്ന് നമുക്ക് വിശ്വസിക്കാം.

ഇല്ലിക്കുന്നിലെത്തിയ ശേഷവും ഗുണ്ടർട്ട് സുവിശേഷപ്രവർത്തനങ്ങൾ തുടർന്നു. അഞ്ചരക്കണ്ടിയിലെ പ്രവർത്തനങ്ങൾക്ക് പുറമേ കണ്ണൂരിലും മാഹിയിലും കോഴിക്കോട്ടുമൊക്കെ അദ്ദേഹം സന്ദർശിക്കുകയും സുവിശേഷം അറിയിക്കുകയും ചെയ്തു.

അതുകൂടാതെ നിരവധി സ്കൂളുകളും അനാഥാലയങ്ങളും അദ്ദേഹം ഇക്കലയളവിൽ ആരംഭിച്ചു. ഇവയിൽ മിക്കതിൻ്റേയും പ്രവർത്തനം നല്ലനിലയിൽ നടന്നുപോരുകയും ചെയ്തു. വിദൂരസ്ഥലങ്ങളിൽ നിന്നുപോലും കുട്ടികൾ ഗുണ്ടർട്ടിൻ്റെ അനാഥാലയത്തിൽ എത്തിച്ചേർന്നു. ഗുണ്ടർട്ട് ആ കുട്ടികളെ വളരെ സ്നേഹിക്കുകയും അവരോടൊപ്പം സമയം ചെലവിടുകയും ചെയ്തു. വിദ്യാഭ്യാസത്തോടും, സുവിശേഷീകരണത്തോടുമൊപ്പം അവരെ പലതരം തൊഴിൽ പരിശീലിപ്പിക്കുന്നതിലും ആ കുടുംബം ഉത്സാഹം കാട്ടി. ജൂലിയയും പെൺകുട്ടികൾക്കായി ഒരു പരിശീലനകേന്ദ്രം തുടങ്ങി. തയ്യലും, ലേസ് നിർമാണവുമൊക്കെ അവിടെ പരിശീലിപ്പിച്ചു. ഇതിൻ്റെ ഫലമായി ഇവിടെ പഠിച്ച പെൺകുട്ടികൾ സ്വയം പര്യാപ്തത നേടുവാനിടയായി.

തൻ്റെ പ്രവർത്തനങ്ങളുടെ വ്യാപ്തിയും ആഴവും വർദ്ധിച്ചുവരുന്നത് മൂലം സുവിശേഷീകരണത്തിനുള്ള പ്രാധാന്യം കുറഞ്ഞുപോകാതിരിക്കാനായി ഗുണ്ടർട്ട് മംഗലാപുരത്തുനിന്നും സാമുവേൽ ഹേബിക്കിനെ ഏതാനും മാസത്തേയ്ക്ക് കണ്ണൂരിലെ സുവിശേഷവേലയ്ക്കായി ക്ഷണിച്ചു. ആ ക്ഷണം സ്വീകരിച്ച് 1841ൽ കണ്ണുരെത്തിയ ഹേബിക്കാകട്ടെ തുടർന്നുള്ള 20 വർഷങ്ങൾ അവിടെ തുടർന്നു. തന്മൂലം ഗുണ്ടർട്ടിന് കോഴിക്കോട്ടുള്ള വേലയിൽ കൂടുതൽ ശ്രദ്ധിക്കാനായി.

ഗുണ്ടർട്ടിൻ്റെ ജീവിതത്തിലെ ഏറ്റവും പ്രധാനപ്പെട്ട വർഷങ്ങളായിരുന്നു തലശേരിയിലേത്. ഇടയ്ക്കൊരു വർഷത്തേയ്ക്ക് യൂറോപ്പിലേക്ക് പോയതൊഴിച്ചാൽ 1849 വരെ അദ്ദേഹം ഇവിടെ തുടരുകയും പിൽക്കാലത്ത് തന്നെ പ്രശസ്തനാക്കിയ പല ഉദ്യമങ്ങൾക്കും ആരംഭമിടുകയുമുണ്ടായി.